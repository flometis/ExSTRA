
CAPITOLO PRIMO
L'incontro.

Comune storia, ma che finge il
vero, a voi, fanciulle, io narro.

Di sopra alle tremolanti cime degli alti pioppi onde sono
popolate le valli del Mantovano e che tutto all'intorno
recingono la città, a levante, al di là di quel ramo del Mincio
che scarica le tranquille e limpide sue acque nel Po, dopo aver
allagati i larghi fossati della fortezza, spuntava il sole d'un
bel giorno di giugno.

Un giovane dalle sembianze dilicate, dalla pupilla splendente,
dai capelli che a lunghe ciocche contornavano la sua fronte
alta e serena, stavasi assorto in non so quali pensieri,
appoggiato con abbandono al parapetto del ponte di S. Giorgio
(opera imponente onde l'antico feudalismo ornò la città già
culla del sublime cantore d'Enea).

Egli seguiva astrattamente l'incresparsi delle calme acque del
lago, sul cui dorso qualche gajo pesciolino, guizzando, vi
segnava qualche bella striscia d'argento, mentre il sole,
versando i suoi torrenti di luce sulla riva sinistra del lago,
ne indorava i canneti agitati da una leggera brezza mattinale,
ed imperlava i verdi ligustri bagnati ancora dalla notturna
rugiada. Fra quella folta selva di giunchi l'usignuolo modulava
la mesta sua nota, il gardello, dalla cima di qualche antico
pioppo, trillava il suo armonioso gorgheggio; gaje villanelle
passavano il ponte adorne del loro più bell'abito festivo; da
lungi udivasi lo schioppettio allegro della frusta agitata dai
merciajoli che spingevano le loro rozze alla piazza che
s'in-grossava di rivenduglioli. Era insomma una bella mattina
d'un bel giorno di festa, ed il pensiero ti si esilarava nel
contemplare quella scena sì poetica nella sua amena semplicità.
Tali impressioni dovettero al certo svolgersi mano a mano
nell'animo di quel solingo meditatore, e succedere forse alla
prima foga dei suoi pensieri... la sua fronte diffatti raggiò
d'un soave sorriso.... entro la sua pupilla errò qualche cosa
di indefinibile, ma che armonizzava perfettamente
coll'espressione serena del suo volto, egli alzò il capo e lo
scosse con quel piglio baldanzoso che appalesa il fremito
interno del cuore in cui batte il palpito della speranza, e che
sembra quasi una sfida alla sventura.... e si volse.

Una nube passò rapida sulla sua fronte.

A lui rimpetto sorgeva imponente ed altiero il castello di San
Giorgio.... L'acqua del lago, che scorreva limpida e tersa a
mezzo del suo corso, e che sin fra i canneti dell'opposta
sponda si screziava di vivi lampeggi ripercottendo oscillanti
sprazzi di luce, verdacea e cupa lambiva le tetre e massiccie
fondamenta del castello, l'aliga cresceva sul suo fondo
fangoso, quasi rasente all'acque aprivansi angusti spiragli
difesi da grosse ed irruginite sbarre di ferro, intorno ai
merli, anneriti dal tempo, in larghe ruote volteggia il falco,
solitario abitatore di quella rocca, il sole, levandosi dietro
di essa, faceva sì che tutto all'intorno si disegnasse la
sinistra sua ombra onde era avvolto parte del ponte, ed a
Carlo, che moveva per ritornarsene entro la città, parve
sentire più freddo il tocco dell'aria nel rasentare i suoi
fianchi ombrosi e cupi.

Oh! ben tristi memorie parlavano diffatti all'animo quelle mura
che fur tomba a tanti infelici su cui si aggravò l'artiglio di
quei voraci avvoltoj che dai nordici covi scesero ad infestare
questa misera terra!... ed a fecondarne le zolle colle lagrime
e col sangue de' suoi figli!...

Veduto allor che le tenebre della notte conciliano tristi
pensieri.... quando la leggenda sembra evocare le sue ombre a
popolare lo spazio.... quel tetro edificio assume l'aspetto
d'un immane fantasima.... i suoi angoli scannellati sembrano
tante braccia mostruose che si protendano ingorde di vittime, e
ristai dal passarci appresso assalito dalla paura di sentirsi
stringere tra quelle immonde branche!.... La corona dei suoi
merli ti pare l'anguicrinita chioma d'una testa infernale,
l'allarme della sentinella che veglia intenta, battendo il
misurato passo, l'urlo spaventevole del mostro che domandi
sangue per le arse ed assetate sue fauci, o che voglia col suo
ruggito soffocare il gemito della vittima che serra tra i suoi
artigli.

Le campane di varie chiese suonano l'ora della messa, il comico
teatro rituale maggiore (il Duomo), è gremito di spettatori.

Lungo i portici un'ala serrata di profumati zerbini, occhieggia
i gaj gruppi di più o meno divote donzelle, innocenti agnelle
che la mamma guida alla mistica rappresentazione, onde ne
traggano fruttifere inspirazioni, cosa di che esse si mostrano
ben liete, ornandosi ed illeggiadrendosi.

Carlo a solleciti passi, attraversata la piazza San Pietro,
imboccava il portico che fiancheggia la piazza, e moveva verso
la chiesa di Sant'Andrea. La piccola piazzetta, detta del
Bocchetto, che è dinanzi alla gradinata del tempio, divide il
portico che si estende per lungo tratto sino al teatro Sociale.
Lo spazio era ingombro d'ogni sorta di gente, l'occhio avido del
giovine ben si internava tra quella folla compatta, ben egli si
rizzava sulle punte dei piedi per guardare al disopra delle
teste che rasentava collo sguardo, ed impaziente borbottava a
mezzo labbro tronchi detti. Perchè un fremito l'investe così
improvviso?... Perchè i suoi occhi mandano un sì vivo lampo di
gioja?...

— È già tardi, mamma, disse una voce dolce e soave a pochi
passi da lui, e la leggiadra giovinetta, dalla cui bocca erano
usciti quegli accenti, trascinava dietro a sè verso il tempio
una donna di posato e nobile aspetto, per un lembo della sua
veste di seta nera con vezzosa impazienza.

Dal labbro di Carlo uscì un grido soffocato, guardò la folla che
gli stava d'innanzi a guisa d'un guerriero che misura d'un colpo
d'occhio la forza del nemico... strinse i gomiti e si dispose a
farsi largo... Dal tempio s'udì un modulato tintinnir di
campanello... a quel suono la folla cadde ginocchioni, ed egli
si vide ritto e come piantato in mezzo ad un livello
orizzontale di larghi capelloni di paglia e di cuffie a nastri
rossi, che gli si incurvarono d'innanzi come capi di spiche al
subito soffiare d'improvviso vento.

Mancatogli il punto d'appoggio alla violenza spinta che aveva
intenzione di adottare per farsi breccia sino al punto
calamitato che avevalo attratto sì pneumaticamente, egli spinse
i suoi due pugni inarcati nel vuoto, e barcollò urtando coi
ginocchi contro la testa o per meglio dire, contro l'enorme
cappello sotto cui era affondata la grigia testa d'una vecchia
ottantenne, e di cui si fè punto d'appoggio per non battere il
naso su qualche punto prominente che la troppa devozione
metteva ad un livello indiscreto.

Rimessosi in equilibrio, gli occhi di Carlo errarono liberamente
innanzi a lui, e fu questa, credo, la prima volta che egli
trovasse l'utilità dal sanctus...e tanto ne andò entusiastato
che dal suo labbro escì un'esclamazione d'una cattolicità
stupenda, ma gli era felice, era innamorato! ed ai felici ed
agli innamorati sono permesse molte cose.

Adelia, che tale era il nome della giovinetta, erasi pure
inginocchiata accanto alla madre, ed egli potè a tutto suo agio
contemplarla per qualche istante; ella alzò il capo al leggiero
mormorio che si svolse d'intorno a lei per quel piccolo evento,
i loro sguardi s'incontrarono, il raggio eloquente della
pupilla, rivelando l'arcano del cuore, informa il labbro d'un
soave sorriso... le gote della fanciulla si tingono di quel
colore che accenna alla ardente fiamma della giovine sua
anima... Povero fiore avido di luce e di rugiada... schiusi
appena i suoi petali olezzanti suggeva sereno ed incurante
l'anelito della vita, come fanciullo sul lido ghiajoso di
ripido fiume scherza e folleggia finchè sotto gli manca il
terreno e la corrente lo trascina nei suoi vortici!... Ma
perchè avrebbe ella dovuto stringere entro una morsa di ferro
i giovani battiti del suo cuore?... perchè il dubbio... questo
aspide che s'avviticchia al verde tronco della vita e ne sugge
tutto il miele, gli avrebbe dovuto tingere l'aurora dei foschi
colori del tramonto?... Ridi e folleggia, ridi e folleggia o
fanciulla, finchè ha un sorriso il tuo vergine cuore!... ama e
canta come la rondine che dal trave ospitale saluta il diletto
suo nido... il capriccio innocente, ed il desío di rapina un
giorno glielo distruggerà ed ella andrà poi gemendo per gli
spazj raccontando all'aria la sua sventura, e la storia dei
diletti che generano le colpe; ridi e folleggia!... prima che
il dolore impallidisca il vermiglio della tua guancia, prima
che il pensiero appanni la tua fronte!... Spendi i palpiti del
tuo giovine cuore prima che la disilusione te li inaridisca nel
petto!... Godi, o fanciulla!... Vita suona godere... tardo e
vano il pentimento, che guarda alle sperse rose sulla via che
si è percorsa... Pazzia seguire ombre fallaci, come il
fanciullo la variopinta farfalla, che lasciata la sua bella
veste sulle sue dita, muore prima ch'ei gioisca della sua
preda!... Ridi e folleggia, fin che ha un lampo sereno il tuo
ciglio, il mondo è tuo!... cogline i diletti, come cogli il
fiore che attira il tuo sguardo e t'accende nel cuore il fuoco
del desiderio!... Ape leggiadra, t'aggira pel giardino della
vita, ornato d'altari e di croci, canta alla vita ed alla morte
la tua canzone, poi, fenice dell'ali dorate, fatti un rogo di
vimini olezzanti e coll'ultimo tuo canto preluditi la tomba!

CAPITOLO SECONDO
Adelia.

Figlia di agiati genitori, orfana del padre sino da quando col
suo infantile sorriso volse intorno lo sguardo sitibondo
d'amore, Adelia crebbe, e carolarono presso alla sua culla,
figlie dell'amore, sotto veste d'angioli che Iddio intreccia ai
sogni soavi dell'innocenza, le vaghe forme di tutte quelle cure
tenere e sante in cui si svolge il cuore di una madre!...

La signora Caterina, vedova in età in cui il cuore della donna
abbonda ancora di forti battiti, veduto mancare alla fronte
rosea del suo bell'angiolo il bacio paterno, sembrò voler
fondere tutto il suo tesoro d'affetto, per farne de' suoi fiori
una ghirlanda alla bella sua chioma... sembrò che le sue labbra
chine sulla candida sua culla, a guisa di un fiore che si
schiude per esalare il suo profumo, raccogliessero tutte le
emanazioni della sua anima, esalandole in un sospiro... che
prendeva la forma d'un nome... Adelia!...

E Adelia!... il tenero virgulto cresciuto ai miti raggi di quel
sole fecondatore, si svolse lussureggiante e bello! si svolse,
anima nobile e peregrina, interrogando il gorgheggio
dell'usignuolo che cantava tra le rose del suo giardino, lo
schiudersi del fiore che non valeva spiccare, perche gli
incresceva vederlo sì tosto appassire; fissando gli occhi
intenti in quelli della madre per cercarvi un sentimento che
serpeggiava fuoco sottile ma ardente dalle sue vene... ed
allorchè le informi larve della sua fantasia, modellate a poco
a poco dalle arcane indagini del pensiero, riflessero a' suoi
occhi una forma indefinita sì, ma che vestivasi di ognor più
potente attraenza... allora ella sentì irresistibile il bisogno
d'una parola che, diversa da quella della madre, gli mormorasse
all'anima avida di emozioni, la prima nota... del sublime poema
della vita!

Bello è il riso degli astri e allor che splende
La compagna dell'ombre, e l'armonia
Del creato sfavilla, a me discende
Dolce nell'alma una tristezza pia.

Caro è l'amplesso d'una madre e santa
La parola che al cor parla la fede,
Ma tutto tace se dal duolo affranta,
Ebbra d'amor, non ha d'amor mercede
L'alma che solo in sè sente la vita,
Nel delirio gentil con te rapita.

Come del masso è l'edera compagna,
Come al ceppo la fronda, ed alla riva
Del fiume, l'onda che in suo gir la bagna,
Indiviso al sorriso che l'avviva
E il trepido sospiro, onde festante,
Le balena un speme altiera innante.

Sol io ramingo ricercando vado,
Un cor che al grido del mio cor risponda,
E d'una cara illusion suado
L'alma d'amor digiuna e sitibonda.

L'argenteo raggio d'una pallida luna baciava le nere e corvine
chiome della pensosa giovanetta seduta sola ad un leggiadro
tavolino da lavoro, allora che per il tiepido e puro aere si
distese il suono della mesta canzone.

Ne erano le note dolci come un sospiro, e parea non domandassero
altro eco diletta che un altro sospiro ad intrecciarne
l'armonia.

Adelia si scosse... ella intese con avida ansia l'orecchio,
quasi che potesse invidiare all'aria ogni suono che gli avesse
potuto rapire... i suoi occhi si animarono, un'incitato anelito
gli sollevò il petto... la leggiadra sua mano compresse la
fronte quasi a frenare la sfrenata danza dei pensieri che
dentro vi turbinava, si alzò tacita ed anelante, accostossi al
balcone che stava aperto, forse per lasciar corso alla fresca
aria della sera...

Ristette immota!.... un giovane svolgeva il canto d'una vicina
via, ed il rumore alternato dei suoi lenti passi, giunse solo e
monotono all'orecchio della donzella.... Pure ristette.... quel
rumore tornò a farsi più distinto.... Un giovane dalla snella
corporatura, dallo sguardo animato, dal pallido volto, ripassò
senza alzare lo sguardo sotto il balcone, poi allontanassi, e
tutto ritornò in un silenzio che lasciava sentire il faticoso
respiro che usciva a sbalzi dal petto ansante della giovinetta,
ed il suo sguardo si spinse avido ed ardente dentro le tenebre
della sottoposta via, che affollò delle mille immagini dei
febbrili suoi sogni.

Era pur bella! là... appoggiata a quel balcone, illuminata da
quel pallido raggio a cui la sua anima sembrava favellare
misteriose parole schiudendosi ai primi palpiti dell'amore!...

Era pur bella!... china la fronte sul suo seno d'alabastro!
simile alla Margherita di Ghoëte, sfogliante il fiore della
rivelazione.... sfogliava essa i fiori del suo pensiero
cercandovi il più bello ed il più olezzante!...

Era pur bella!... assorta in melanconico atto, eppur raggiante
di vita e di speranza... stretto l'esile corpiccino dalla
bianca sua veste, puro giglio fragrante che mano impudica avria
dovuto arrestarsi dal toccare, che alito umano non avria dovuto
avvizzire... Povera Adelia!...

Oh, in quel momento di beata estasi, come areonauta intrepido
nuotante sulle vaste acque dell'Oceano, tu avrai creduto di
poter abbandonarti baldanzosa alla perfida corrente del rapido
fiume della vita!.... Povera Adelia!.... Dimmi perchè si agita
il tuo seno di neve? perchè balbetta inarticolati accenti il
tuo labbro?.... forse un nome!.... il suo!.... ancora nol
sai!... ma che importa?... la vergine tua anima ha già vestita
la vanescente larva della sua immagine, nel silenzio che
t'avvolge, tu ascolti una arcana melodia... a cui unisci il tuo
sospiro, il tuo voto!... puro come la prima prece che la tua
madre t'insegnò genuflettendoti ai suoi piedi, santo come tutto
ciò che è giovinezza!... perchè giovinezza è fede!... giovinezza
è amore!... ed al senso arcano che molcea le fibre del tuo
cuore di diciassette anni rispondesti con un suono
indefinito... ti sovvenisti della prima parola con cui ti
nomava baciandoti tua madre, e l'hai mormorata stemperando la
tua anima in un sorriso... mio angiolo!... Povera Adelia!

Sei avida d'intendere il suono dei suoi passi... Vivi beata
delle tue immagini... Cullati ne' tuoi sogni!... non
svegliarti, no... dormi!... seguilo colla mente.... guai se
sulle sue calcassi le tue orme!...

È mezzanotte!... il verone è chiuso, la luna che aveva
irraggiata quella scena ha nascosta la sua faccia luminosa in
seno a fosche nubi.... da che ritorse inorridita il suo
raggio?... dalle socchiuse griglie d'un'altra casa s'ode un
tintinnir di bicchieri, i calici spumeggianti si innalzano,
s'ode un nome.... poi uno scoppio di riso.... poi una parola
mormorata da due labbra nello scambio d'un bacio, povera
Adelia!...

CAPITOLO TERZO
Spiegazioni.

L'amava? o non l'amava? mi domanderà il lettore. Oh!.... che bel
vezzo è mo' questo di metterci d'innanzi il vostro protagonista,
mentre aspetta il sole per affidargli il saluto di cui lo fa
messaggiero nell'attribuirgli poco oneste funzioni, col
pericolo anche che quel briccone di Mercurio gli avesse a
movere causa appo il tribunale celeste per leso diritto di
competenza d'affari!.... poi farci sentire l'orma d'un passo
che sotto ad un verone chiama l'avido sguardo d'una bella, poi
mandarcelo ad un tratto chi sa dove.... a profanare in un'orgia
chi sa qual nome.... Signor romanziere!.... l'è questo un andar
a sbalzi che non ci accomoda punto!.... E poi.... chi è mo'
questo signor Carlo?... che guarda i pesciolini che guizzano,
il sole che indora i canneti, che canta di notte delle romanze,
e che poi.... dato uno scapelotto a tanta poesia, ci fate
smarrire d'innanzi lasciando a noi di pensare ove abbia potuto
cacciarsi?...

Perdonate lettori.... e se pure ho la fortuna d'averne, lettrici
carissime, ognuno ha i suoi capricci e più di tutti i
romanzieri!.... non c'è che ripetere, se anche con quel
sorrisino sardonico sembrami vogliate gridare – Oh il
modesto!... ma dopo tutto io soglio perdonar molte cose a chi
mi sorride, dunque tanto fa, lo metto a prezzo della più o meno
benevola intenzione, tiro la somma e non se ne parli più.

Ma or ditemi voi, che vi importerebbe dei connotati più o meno
speciali e fotografici dell'eroe di questo racconto?.... prima
di tutto, disse, ed ha ragione, un nostro chiaro scrittore....
che al di d'oggi quest'ufficio che altra volta era privilegio
del romanziere se l'hanno preso certe persone che han tanto a
che fare colla poesia quanto il Paternel Corano... sebben sia
merce della stessa stoffa.... D'altronde, sapete perche v'ho
accennato il suono de' suoi passi?.... perchè credo che un per
l'altro tutti lo rendano uguale presso a poco, così che da
quest'eguaglianza di suono ne nasce di conseguenza
l'eguaglianza di difetti, di virtù, di bene e di male onde si
informa questo ammasso d'ossa e di carne, di sangue e di vene
che costituisce il meccanismo di questo essere logogrifo
ambulante che dicesi uomo, percorrendo questo vasto teatro che
dicesi mondo, rappresentando questa alternata
farsi-tragico-commedia, che dicesi vita.

Tatt'al più, sarò obbligato a dirvi l'espressione esterna de'
suoi lineamenti, e se ben non m'inganno sembrami avervi detto
che era bello, pallido, dall'occhio scintillante, così come un
ritratto dagherotipo esposto alla curiosità dello sguardo.

Guardava i canneti indorati dal sole, cantava una romanza
sentimentale, passando sentimentalmente sotto una finestra ove
sapeva starsi un giovane cuore ad ascoltarlo, poi andava ad
orgiare, salutando con un brindisi l'idea conquistatrice del
bollente suo spirito.... Così perchè tutti gli uomini hanno
vari momenti nella lor vita che prendono tinte analoghe dalla
loro posizione, come le acque riflettono i colori del cielo, e
subiscono lo stato degli elementi!... oggi si piange, domani si
ride, oggi si dorme, domani si muore; differenza di
posizione.... giuoco d'ottica!... uno dei fili arcani che
muovono le suste delle marionette terrestri, subisce
un'oscillazione, un'altra si spezza, ed eccovi il perchè chi
vive, muore, chi è ricco diventa povero.... chi è onesto si fa
ladro, ed il ladro diventa onest'uomo.... il che poi non muta
che uomo sia uomo. Cambiamento di luce nella gran lanterna
magica del creato.... sviluppo di forme partorite dallo
svolgersi degli eventi nel terreno del tempo. Bah!... follie o
grandezze.... a seconda del modo con che si vedono le cose!...
sinonimi e figure.... ombre e luce.... finchè cade la tela
dall'ultimo atto, finchè il passato si sprofondi nell'avvenire,
e l'avvenire si sperda ombra fatua, nelle tenebre del nulla!...

Ma lasciamo queste oziose digressioni, e perdonate, lettrici, se
ho forse arrestato con esse il sorriso sulle vostre labbra...

Erano scorsi vari giorni dall'incontro dei due giovani fra
quella folla che li divise... la giovane, seguendo la buona
madre, s'era recata alla chiesa, e Carlo, dopo averla seguita
collo sguardo che si scambiarono dalla soglia dell'ampio
portone del tempio, allegramente erasi recato a trovare un gaio
crocchio d'amici con cui passò la giornata, mettendo di cuore
tutta la sua anima a fare un buon acchitto da giuocatore al
bigliardo del caffè della Borsa, quanto ne adoprò per dare a'
suoi sguardi un'espressione che rivelasse alla ingenua donzella
il ritornello a metro obbligato di tutti gli amanti più o meno
amanti o amati.

Carlo però nulla aveva a fare, ne veniva quindi di conseguenza
che gli rimanesse molto tempo da pensare al suo amore...
s'avvicinava l'inverno e le passeggiate romantiche che si fanno
così volontieri allo spirare della tiepida aria della primavera,
alla fresca aria delle sere d'estate, poi con meno diletto
all'umida aria delle sere d'autunno, diventano tremendamente
noiose alla rigida brezza delle sere d'inverno... allora si
sente il bisogno d'un buon fuoco; per quanto arda quello del
cuore, la mente spazia nelle soavi voluttà d'una ben fornita
cena, al suono di baci dati e scambiati, fra il tintinnio delle
tazze date e vuotate, al frizzar vaporoso e piccante dello
champagne!... almeno così la pensava Carlo!.., dacchè non
vorrei per alcun patto, amabili lettrici, che mi stimaste d'una
tempra sì prosaica... sebbene la prosa non manchi d'essere molto
in voga, ed alla portata dei gusti d'oggigiorno!...

Carlo pensò dunque di metter tregua alle passeggiate che
avessero potuto procurargli qualche raffreddore, e sebbene

Dono d'amor, sempre diletti il core,

egli rifletteva che non gli sarebbe stato il dono più
desiderabile... nè desiderato...

Per un po' di tempo stette lambiccandosi il cervello, ma che non
suggerisce l'amore... ed il freddo?...

Adelia aveva un fratello, giovane di svegliato ingegno e che si
era dato allo studio dell'avvocatura, e doveva partire a giorni
per Padova onde terminare il suo corso universitario.

Una di quelle stupende circostanze che non si presentano due
volte nella vita d'un individuo gli arrise... E poi dite che il
caso non è alle volte un filo che un evento qualunque getta sul
naso dell'uomo perchè vi si abbranchi.

Davasi una cena... una gaia riunione di amici era raccolta in un
ampio salone d'una casa... di cui vi risparmio la noia d'una
descrizione, perchè tutti i saloni da pranzo hanno un
lineamento consonante ed uno, così come gli uomini e le bestie.

«Ebbene che c'è di nuovo a questo vecchio mondo?... diceva un
giovane attillato arricciandosi con una mano una ciocca di
capelli.

«Bah!... sempre la stessa storia, caro Arturo!... rispondeva
dalla sua seggiola a bracciuoli un uomo d'un'età, di cui
cercava maliziosamente di nascondere la maturanza colla
ricercatezza della toletta, vuotando frattanto un colmo
bicchiere di nebbiolo; la storia del lupo e della volpe...
ingannati ed ingannatori!...

«Ed ingannatrici, soggiungeva un altro.

«Bravo!... nessuna eccezione... ribattè Arturo.

«Libertà ed uguaglianza... confermò l'uomo che già primo aveva
sputata la gran sentenza.

«E tu, Carlo, non rispondi nulla?... che hai?... I diavoli neri
ti frullano in capo?...

«Credo che sia un demonietto roseo, mormorò ridendo Arturo.

«Nulla, rispose Carlo, che volete che abbia!... sono annoiato;
ecco tutto...

«Bevi!... inaugurò un brindisi col rondò della Traviata.

«Per carità, Adolfo... ribattè Carlo, non mi parlare di
Traviate!...

«Hai ragione, sono troppe!... abbondanza nel numero e nella
specie!... questo non toglie però che Verdi abbia scritto della
musica sublime!... Evviva Verdi!... Adolfo si empiè il bicchiere
e lo vuotò lasciandosi andare sovra una sedia canticchiando....
ad onta dei sss!... degli amici un'aria della favorita sua
opera....

«Ma silenzio!... che il diavolo ti porti!... sento rumore
nell'anticamera.... disse Arturo alzandosi.

«Sarà l'invitato di questa sera....

«Ah l'Amico Enrico N.... grida Arturo, e slanciandosi fuori
della sala ricomparisce presentando all'adunanza il fratello
d'Adelia, che vi fu accolto con tutti quegli onori confidenti
che si prodigano in tali circostanze.

Il fratello d'Adelia era un bel giovane dalla fisonomia franca
ed aperta, vero tipo dello studente, che incarnava a perfezione
la bella poesia del popolare poeta Arnaldo Fusinato. Non è a
dire che in un momento egli fu l'amico di tutti, tutti furon
suoi amici.... Non è a dire come Carlo gli fosse prodigo di
delicatezze, di cortesie.... come gli offerisse tutto sè
stesso. L'indomani mattina Carlo batteva alla porta della sua
casa, saliva con qualche trepidazione le scale... suonò, una
fantesca venne ad aprigli.

«C'è il signor Enrico, domandò egli con voce un po' tremante, e
con aria un po' imbarazzata.

Una gioconda voce gli rispose dalla soglia d'una vicina
camera....

«Oh l'amico Carlo!... esclama Enrico incontrandolo.

«Mio caro Enrico.... mantengo la mia promessa.

Enrico l'accompagna da un piccolo ma elegante salotto di
ricevimento, ad un'altra saletta da lavoro, ove la madre stava
allestendo quei tanti nonnulla che occupano tutta la vita della
donna di famiglia.

«Madre mia, ti presento il signor Carlo N... mio amico, ottimo
giovane della cui conoscenza mi chiamo molto fortunato!... la
madre d'Enrico si alzò contraccambiando i suoi complimenti a
cui Carlo rispose dal canto suo con una modestia che colmò
d'ammirazione la buona donna. Da una vicina stanzetta, forse
dal nido della innocente colomba che alliettava del suo sorriso
quel soave albergo della pace, s'intese un lieve rumore.
All'orecchio di Carlo non sfuggì un grido soffocato che suonò
dietro le candide cortine che ne ornavano la porta.... tantosto
un volto pallido e sovrumanamente bello, perchè animato dalle
mille sensazioni che svolgevansi nella sua anima, si mostrò tra
la fenditura della tenda.

«Mia sorella.... disse Enrico, volgendosi a Carlo....

Carlo fisso su quell'angelica apparizione, appena seppe trovar
parole che ravviluppassero agli occhi di tutti il segreto del
suo cuore.

CAPITOLO QUARTO
Seduzione.

Scorreva il tempo e seco portava il suono dei baci e dei sospiri
che s'alternavano nello uscire ardenti e concitati dai petti dei
due amanti!... scorreva accendendo le ignee faville dei desideri
infrenati, i palpiti febbrili che si svolgono nei turbinosi
sogni della mente.

Carlo col frequentare la casa, durante la dimora di Enrico,
s'era acquistata quella domestica intimità a cui il suo
pensiero agognava; andavano le cose per tal modo che se era per
lui ardente brama toccare la soglia diletta, era abitudine in
quei di casa vederlo, talchè se a caso mancava ad alcuna di
quelle ore in cui solea ivi trovarsi, chiedeasi dalla buona
madre d'Adelia.... dalle amiche di casa.... dove fosse.... che
ne saria avvenuto.... era insomma come suol dirsi della
famiglia.

Adelia dal canto suo ne era beata... la sua fronte splendea
d'una gioja che prometteva durare eterna... ma quante promesse
non mentono?... (incominciando da quella del paradiso, la cui
felicità mentì sino ai primi nostri padri!...).

Se l'amore svolgendosi nella pura sua anima ne aveva accarezzato
gli infantili abbandoni, le poetiche meditazioni, aveva anche
rivelata la donna nella fanciulla; se coltivavacon più cura il
suo fiore prediletto, se con esso lui favellava un arcano
linguaggio da lei sola compreso... predileggeva ancora il
nastro che dava più eleganza al suo corpiccino, la pettinatura
che faceva spiccare di più il suo occhio da gazzella, la sua
fronte d'alabastro... le sue gote rosee e fresche, quasichè
dormiente il bacio d'un angelo le imperlasse dei colori del
ciglio e del melagrano; sul suo bel terazzino cresceva la sua
prediletta famiglia di fiori, che era sollecita d'innaffiare
appena credeva fossero offesi da un raggio troppo vivo di
sole... e come non doveva amarli?... Eran ben essi i soli
testimoni dei suoi dolci colloqui, sentivano sol essi il suono
del bacio furtivo che sfiorava le sue labbra di corallo!... Era
su quel piccolo e leggiadro terazzino che soleva recarsi
anelante e tremebonda ad aspettare una parola che alimentasse
la vita del suo cuore, come essi aspettavano la rugiada della
sera per aprirsi rigogliosi sul mattino.

La buona signora Caterina, la madre della fanciulla, notava lo
schiudersi del soave cuore della sua Adelia a tutti quei teneri
sentimenti e ne gioiva, come gioiva Adelia vedendo sul ceppo
spuntare la rosa con tanta cura da essa fatta germogliare...
Era il frutto della sua educazione semplice e pura che gli
apriva innanzi i suoi tesori!... povera madre!... Oh sì ben tu
ne potresti gioire!... credo che gli angeli che la sublime
poesia del cristianesimo ha creati con immortali simulacri,
sorridessero del suo sorriso?... ma non sul ramo fronzuto della
rosa canta sempre l'usignuolo!...povera Adelia! In faccia alla
buona madre era sì modesta e sì pura la parola di Carlo!...
stringendosi al seno l'innocente fanciulla, era sì tenera, sì
ardente la sua voce!... E la menzogna può ella vestire una
forma sì turpe?... l'anima può ella insudiciarsi dal lezzo
della colpa quando espande dalle sue labbre un profumo di
cielo?...

Era una sera, la madre, incomodata lievemente, erasi coricata...
Adelia che intenta la vegliò sino ad ora piuttosto tarda... diè
a lei la felice notte con un bacio... poi si ritrasse alla sua
cameretta.

Poco però vi stette, e tacita tacita avviossi al terrazzo...
perchè trema così la sua mano appoggiandosi alla spalliera di
marmo, su cui posano i suoi fiori?... È un fremito dolce quello
che investe le sue fibra! È l'ansia d'un cuore per cui non è
vita che nelle braccia dell'essere a cui ha sacrati tutti i
suoi palpiti? Un istante... un altro trascorre accelerando
battiti sovra battiti, un ultimo!... un supremo!... Poi il
paradiso d'un amplesso!...

Carlo è là!... bello... sorridente!.. la sua voce mai non ebbe
una tanto soave vibrazione!... la sua mano mai non fu così
ardente! il suo occhio mai mandò lampi di un tanto amore! Era
ben amore quello che da essi schizzava? Era un fuoco
struggitore sottile che il contatto delle arse membra
infiltrava nell'animo della giovinetta, fino a farle smarrire
la ragione...

Essi erano là... assisi l'uno appresso dell'altra, il cielo era
quella sera tempestato di stelle. I neri e folti capelli della
giovinetta ondeggiavano, lasciati cadere con abbandono sugli
omeri di neve, e l'aura mite, scherzando fra essi, pareva
susurrare al loro orecchio una voce soave d'amore, che essi
soli comprendevano!... Carlo, tratto dal seno un lino trappunto
e candido, pegno della sua fede, lo porgeva alla fanciulla, che
se lo strinse al cuore, come una sacra reliquia... poi
intrecciandole al collo il destro braccio sulla serena e bella
sua fronte impresse un bacio... Ammutolita dalla foga della
passione, dal verticoso turbine di quelle mille rapide
sensazioni, svolte dai più reconditi recessi dell'anima, il
labbro tacque... Entrambi si fissarono d'uno sguardo indefinito
ed indefinibile, onde era compreso un mondo d'incanti!... Il
cuore, con convulsa vertigine, stretto sul cuore, palpito d'un
solo palpito... La mente, nell'agitato fremito di quel gaudio
supremo, dimenticò la terra... e, confuso insieme il respiro al
respiro... in quell'incantevole amplesso che stringe d'una sola
catena l'opere tutte dell'eterno... s'innebriarono così, che
troppo ratto ridestolli al senso della vita il respiro istesso
della vita, a deplorare che avvinti in quell'amplesso il cielo
non si fosse dischiuso all'anime festanti!...

CAPITOLO V.
Abbandono.

Abbandono!... aimè, suona pur triste sul labbro questa
parola!... qual foga di memorie, di piaceri, di speranze, di
gioje sfumate, di desideri incompiuti, di larve fantastiche, di
sogni ridenti!... che passano d'innanzi allo sguardo...
lasciando nell'animo un solo senso... lo sconforto!... il
dolore!...L'autunno, scrisse Guerrazzi, è la più mesta stagione
dell'anno, l'Ave Maria, l'ora più mesta della sera... io scrivo,
l'abbandono è la più mesta parola che amareggi labbro mortale
nell'ora dell'affanno! quando egli batte inesorabile alla porta
di noi poveri mendicanti, per questo pelago burrascoso,
chiedendo ad ognuno la sua quota di lagrime.

Era sparito il roseo incarnato che fece sì belle le guancie
della fanciulla... i suoi occhi han perduta la loro vivezza,
eppur son belli ancora!... Ed invano la buona madre le sta
intorno a richiederla dell'arcana fonte de' suoi sospiri...
Genuflessa innanzi l'immagine che sua madre, sin dall'infanzia
le insegnò a pregare, ella prega e confonde alle parole rotti
singulti... per chi prega essa?...

Le visite di Carlo si son fatte più rare... «La nostra posizione
ha bisogno di circospezione» susurra egli all'orecchio della
giovinetta, il cui sguardo supplichevole gli domanda un istante
di sosta... una parola di più, un accento, di cui ha tanto
bisogno!...

Un sinistro presentimento getta la tempesta in quel povero
cuore, un terribile pensiero la spaventa... chiusa nella triste
calma d'un dubbio, che la martora, ella struggesi sotto gli
sguardi di colei che daría la sua vita per veder rifiorire sul
suo volto quel sorriso che tanto la faceva altre volte
beata!...

Passano i mesi, e col fuggire rapido di essi, cresce la cupa
melanconia d'Adelia... un non so che di vago... di
incomprensibile la agita, la turba... Quasi con più timore che
slancio, ella fissa i suoi occhi in quelli di Carlo... le dolci
parole della madre sono strali che le passano il cuore.... ella
china il capo quando essa, favellandole amorosa, gli si siede
appresso... un pallore repentino gli pinge il viso, poi un
rossore febbrile vi va succedendo.... Forse che più non
l'ami?... che le sue cure gli siano incresciose?... Ella non
amarlo!... ella?... Quel cuore sì tenero, sì dolce!... ella che
daría la sua vita per poter alietare d'un ora quella di lui!.. o
per allungarla d'un atomo!...

«Egli mi deve amare!... mormorò un giorno fra sè!... Che che
debba avvenire è d'uopo che egli sappia...» E non finì... un
singulto convulso gli soffocò la parola nella strozza... si
coperse il volto colle mani, e pianse.

È raccolta la famigliuola nella saletta da lavoro, il fratello
d'Adelia, ritornato per qualche giorno, se ne riandò a Padova,
una zia d'Adelia, sorella della signora Caterina, è venuta in
cambio dalla campagna a passare qualche giorno seco loro; le
due donne lavorano, Adelia pure trapunta, e le sue mani,
scorrendo leggere ed agili sulla bianca tela, scrivono un nome,
un nome che suona sì dolce sul suo labbro, che gli echeggia sì
caro entro il cuore!... e Carlo arriva, egli è più gaio del
solito, ed il sorriso d'Adelia s'impronta della sua gioia,
rapido come il cristallo che riceve la luce e la spande
intorno. Ma tutto ciò ha una forma sì vaga, sì indefinita....
sembra la calma del mare quando vicina freme la tempesta, tutti
sono muti, e son tristi pensieri al certo che spandono intorno a
quel crocchio domestico, quel silenzio sì cupo e tristo.

Adelia ha trascurati i suoi fiori, e poi ha pianto per qualche
esile pianticella che trovò appassita, le sembrò che fosse una
speme di meno che si sfrondasse dall'albero delle sue
illusioni.

Che che avesse fissato.... venne il giorno che nel suo pensiero
Adelia ebbe fisso... Carlo era seco lei sul terrazzino, ove fu
restìo di più andare, ma sul quale ora eravi stato dolcemente
trascinato da Adelia, quasi che sentisse il bisogno di
annodarlo a tutto il passato, evocandone colà dolci memorie...

«Carlo... le disse, poi che muto l'ebbe guardato fisso come
quel giorno, ma non come in quello riscontrando il fuoco
affascinatore del suo sguardo; Carlo, tu mi ami?... non è
vero?... mi ami?... Oh sì, lo sento!... lo sento entro me, me
lo dice il cuore co' suoi palpiti febbrili, ed allorquando
sola, raccolta nel silenzio della mia cameretta, sogno i bei
sogni della mente, ed il pensiero evoca dal passato il suono
lusinghiero delle tue dolci promesse, ti veggo unire la mia
alla tua destra, mentre gli angeli del cielo sorridono al
nostro amore.... ma perchè non parli... Carlo!... dì? che ti ho
io fatto?... non mi diedi io a te? per te solo? sì tutta per
te... per un tuo bacio... per un tuo sorriso... per dirti che
ti amavo, Carlo!...»

Carlo taceva... la sua mano tremante, ma non del tremito che
altre volte comunicavagli l'ardore del sangue che gonfiava le
vene nel furore voluttuoso d'un pensiero, stringeva quella
ardente della fanciulla.... la guardò. Ed era sì bella, in quel
trasporto convulso!... era sì bella, fisso ne' suoi occhi il suo
sguardo...ch'ei chinossi su quell'esile fiore, che esalava sul
suo seno tutto il suo profumo vitale. Adelia parve raccogliere
da quello sguardo la forza che implorava... parvegli di veder
in esso riflessa un'immagine del passato... I mille pensieri
tumultuosi che vedevansi cozzare nel lampo dei suoi occhi...
parvero raggiungere il culmine vertiginoso d'una meta
prefissa... e tremebonda, smarrita, cercando invano soffocare
una parola che gli usciva traboccante dall'anima... Carlo!...
gli ripetè di nuovo... tra poco... ella ristette ancora, poi
raccolta in un supremo sforzo tutta la fuggevole energia della
sua anima... e mormorò con un sospiro: sarò madre!...

Mute rimasero le labbra... nella pupilla delirante della tradita
egli fissò il suo sguardo, freddo e severo. Inerti le sue
braccia accolsero la fanciulla...

Un grido disperato uscì dal petto dell'infelice... in atto di
trasognata, stringendo con convulsa frenesia la sua testa tra
le sue mani tremanti, ella lo guardò, alzò al cielo le sue
pupille accese d'un lampo che dovette riflettere tutta l'atroce
tempesta della sua anima, sulle sue labbra, morì col sospiro,
l'ultimo addio alle sue spente illusioni... e svenne.

CAPITOLO SESTO
Così dovea essere.

È una fredda e mesta mattina di febbraio... una fitta nebbia
occupa lo spazio fra cui invano cerca farsi strada un debol
raggio di sole, il viandante, avvolto nel suo ferrajuolo, volge
sollecito il passo ove lo chiamano le sue faccende, tutto è
triste... tutto inclina ad un senso profondo di melanconia...
il passero istesso sulle gronde delle case, oppure su qualche
muricciuolo, stassi ratrappito, e par restio di spiegare il suo
volo agile e leggiero... Il funebre rintocco d'una squilla
solenne e ferale si spande d'intorno... e simile ad una nota di
lamento, sembra richiamare il pensiero sulle gioie troppo
caduche che rivestono d'un sorriso l'esistenza.

Adelia, curva la fronte dal dolore, eppure calma e serena, nella
coscienza di sè stessa, attende l'ora funesta che gli aleggia
intorno... Pallida più che le bianche cortine del suo letto,
ella giacesi, collo sguardo fisso, entro cui nuotano ancora le
memorie di giorni troppo presto trascorsi.

Tutto è silenzio, e solo il soffocato singulto della povera
madre, che veglia intenta al capezzale della giacente, turba
quella quiete solenne.

La giovinetta si scosse... il suo occhio incontrò l'occhio della
madre umido di lagrime... Colla scarna mano si strinse al seno
quella fronte venerata... le loro labbra si toccarono, la loro
bocca non lasciò sfuggire che un sospiro. Oh qual incomparabile
poema d'affetti!... quante pagine del cuore umano svoltesi in un
attimo!... quante arcane rivelazioni comprese in un fremito!...
qual domanda di perdono!... qual risposta d'affetto!...

Poi, raccolto lo sguardo moribondo... e pur vivo d'una speranza;
madre, le disse... non venne ancora?... e ancora bello del
pensiero di lui, un ultimo sorriso errò dentro il suo ciglio.

La povera madre non gli fè risposta... e sì che pur, a prezzo
della vita sua stessa, vorría confortarla d'una dolce parola.
La poveretta comprese il suo pensiero... ed abbandonando, mesta
e rassegnata, il languido capo sul suo guanciale... Rivolse
ancora i tardi lumi a quel verone, da cui l'anima aveva accolta
la prima e fatal nota di quel canto d'amore... poi tutta si
raccolse nelle tristi e lugubri memorie del passato... e
sorrise... sorrise all'avvenire... che gli offriva il riposo
della tomba!... e solo gli increbbe di lei... di quella povera
madre che si starà sola a lagrimarla.

Sorgeva il sole del domani... sovra una zolla, allora appena
smossa, una povera donna raccolta in uno di quei profondi
dolori, per cui il labbro non ha conforto!... per cui la parola
non ha nome, pregava muta ed inginocchiata, intrecciando ad una
croce una corona di quei fiori che ella tanto aveva amati, e
sembrogli che col loro ultimo olezzo gli parlassero l'ultimo
amoroso addio del suo povero angelo.

L'istessa sera i vetri d'una casa, che riflettevano la luce di
dorati doppieri, tremavano al moto d'una sfrenata danza, Carlo,
stretto al seno l'esile corpiccino di gentil donzella,
volteggiava, nel vortice d'un waltzer, mormorando all'orecchio
della danzatrice la solita menzogna di tutti, e di tutti i
giorni: t'amo!...

Ulisse Barbieri.

