<?xml version="1.0" encoding="UTF-8"?>
    <?xml-model href="../../Schemas/eltec-1.rng" type="application/xml" 
            schematypens="http://relaxng.org/ns/structure/1.0"?>
    <?xml-model href="../../Schemas/eltec-1.rng" type="application/xml" 
            schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0" xml:id="ITBI0511" xml:lang="it">
      <teiHeader>
            <fileDesc>
                  <titleStmt>
                        <title>Processi verbali: edizion ELTeC</title>
                        <author>De Roberto, Federico (1861-1927)</author>
                        <respStmt>
                              <resp>ELTeC encoding</resp>
                              <name>Lou Burnard</name>
                        </respStmt>
                  </titleStmt>
                  <extent>
                        <measure unit="words">32828</measure>
                  </extent>
                  <publicationStmt>
                        <publisher ref="https://distant-reading.net">COST Action "Distant Reading
                              for European Literary History" (CA16204)</publisher>
                        <distributor ref="https://zenodo.org/communities/eltec/"
                              >Zenodo.org</distributor>
                        <date when="2019-11-14"/>
                        <availability>
                              <licence target="https://creativecommons.org/licenses/by/4.0/"/>
                        </availability>
                        <ref type="doi" target="https://doi.org/10.5281/zenodo.3462435"/>
                        <!--Published as part of ELTeC : -->
                  </publicationStmt>

                  <sourceDesc>
                        <bibl type="printSource">
                              <title>Processi verbali</title>
                              <author>De Roberto, Federico</author>
                              <publisher>Sellerio</publisher>
                              <pubPlace>Palermo</pubPlace>
                              <date>1990</date>
                              <!--  <note>Fa parte della collezione Il
                                                  castello.</note>-->
                        </bibl>
                        <bibl type="firstEdition">Processi verbali, Milano, Libreria ed. Galli,
                                    <date>1890</date></bibl>
                  </sourceDesc>
            </fileDesc>
            <encodingDesc n="eltec-1">
                  <p><!--Tutti i materiali paratestuali della fonte cartacea non riconducibili alla responsabilità dell'autore dell'opera sono stati soppressi nella versione digitale Livello medio: controllo a video con collazione con edizione di riferimento I simboli di citazione e di discorso diretto presenti sulla fonte cartacea sono stati rappresentati sulla versione digitale I trattini di sillabazione a fine riga sono stati soppressi e le parole ricomposte Classificazione generi BibIt--></p>
            </encodingDesc>
            <profileDesc xmlns:e="http://distantreading.net/eltec/ns">
                  <langUsage>
                        <language ident="ita">Italiano</language>
                        <language ident="lat">Latino</language>
                        <language ident="fre">Francese</language>
                  </langUsage>
                  <textDesc>
                        <e:authorGender key="M"/>
                        <e:size key="short"/>
                        <e:canonicity key="unspecified"/>
                        <e:timeSlot key="T3"/>
                  </textDesc>
            </profileDesc>
            <revisionDesc>
                  <change when="2019-11-14">Checked by releaseChecker script</change>
                  <change when="2018-11-24">LB: convert to eltec </change>
                  <change when="2005-05-23">Valeriano Fiori BIBIT: Revisione codifica XML</change>
                  <change when="2005-05-23">Carla Deiana BIBIT: Validazione</change>
                  <change when="2000-03-16">Giulia Condorelli BIBIT: Codifica XML - Codifica SGML
                        del testo in base al livello 1 del progetto TIL.</change>
                  <change when="1999-01-01">TIL: Digitalizzazione</change>
                  <change when="1999-01-01">TIL: Correzione linguistica</change>

            </revisionDesc>
      </teiHeader>
      <text>
            <front>
                  <div type="liminal">
                        <head>Prefazione</head>
                        <p>Per un volume di novelline, che vorrebbero essere delle minuscole opere
                              d'arte, Processi verbali potrebbe parere un titolo un po' troppo
                              curialesco. Due parole di spiegazione mi sembrano dunque
                              indispensabili, quantunque io abbia imparato a mie spese, qual poco
                              conto ci sia da fare sulle prefazioni lunghe o corte che sieno.</p>
                        <p>Processo verbale comune — i puristi ripudiano questa espressione —
                              significa una relazione semplice, rapida e fedele di un avvenimento,
                              svolgentesi sotto gli occhi di uno spettatore disinteressato. Processi
                              verbali, io intitolo delle novelle, che sono la nuda e impersonale
                              trascrizione di piccole commedie e di piccoli drammi colti sul
                              vivo.</p>
                        <p>Se l'impersonalità ha da essere un canone d'arte, mi pare che essa sia
                              incompatibile con la narrazione e con la descrizione. Nell'esporre in
                              nome proprio gli avvenimenti, nel presentare i suoi personaggi, lo
                              scrittore si tradisce inevitabilmente; ch'ei voglia o no, finisce per
                              giudicare gli uni e commentare gli altri; e le fioriture di stile, con
                              cui egli traduce le impressioni suscitate dal mondo materiale, sono
                              cosa tutta sua. L'impersonalità assoluta, non può conseguirsi che nel
                              puro dialogo, e l'ideale della rappresentazione obiettiva, consiste
                              nella scena come si scrive pel teatro. L'avvenimento deve svolgersi da
                              sé, e i personaggi debbono significare essi medesimi, per mezzo delle
                              loro parole e delle loro azioni, ciò che essi sono. L'analisi
                              psicologica, l'immaginazione di quel che si passa nella testa delle
                              persone, è tutto il rovescio dell'osservazione reale. L'osservatore
                              impersonale, farà anch'egli dell'analisi, mostrerà anch'egli le fasi
                              del pensiero, ma per via dei segn i esteriori, visibili, che le
                              rivelano, e non a furia d'intuizione più o meno verosimili. La parte
                              dello scrittore che voglia sopprimere il proprio intervento deve
                              limitarsi, insomma, a fornire le indicazioni indispensabili
                              all'intelligenza del fatto, a mettere accanto alle trascrizioni delle
                              vive voci dei suoi personaggi quelle che i commediografi chiamano
                              didascalie.</p>
                        <p>A questo ideale io ho procurato di avvicinarmi quanto più era possibile.
                              Se il lettore sfoglierà anche rapidamente questo volume, vedrà che
                              tutte le pagine sono piene delle lineette indicatrici del dialogo; due
                              o tre volte appena ho adoperato il dialogo indiretto. Le mie più
                              lunghe descrizioni non oltrepassano le cinque righe e credo che non mi
                              si possa addebitare un sol tratto di narrazione psicologica. In quasi
                              tutte queste novelle c'è unità di tempo e di luogo; non l'unità rigida
                              e spesso inverosimile della ribalta, ma quella che si può cogliere
                              sulla scena del mondo. Io ho cercato di rappresentare, volta per
                              volta, un momento del vero, di quella parte di vero — mi affretto ad
                              aggiungere —alla quale si può adattar questo metodo: perché, sarà bene
                              ricordarlo sempre, ogni soggetto si porta con sé la sua forma, e
                              viceversa. Il compito dell'artista consiste appunto nel trovare, in
                              ogni caso speciale, la pratica applicazione di questa legge d'intima,
                              di assoluta, d'infrangibile convenienza.</p>
                        <trailer> Milano, dicembre 1889 FEDERICO DE ROBERTO </trailer>
                  </div>
            </front>
            <body>
                  <div type="chapter">
                        <head>Il rosario</head>
                        <p>Un leggiero colpo di martello all'uscio del giardino: tanto leggiero, da
                              non poter essere udito se non dalle donne che stavano ad aspettare lì
                              dietro.</p>
                        <p>—Chi è?</p>
                        <p>—Io, Angela...</p>
                        <p>Aprirono.</p>
                        <p>—Che notizie? — chiesero tutte, a bassa voce.</p>
                        <p>La comare Angela, trafelata, con la fronte in sudore sotto il fazzoletto
                              rosso, rispose, piano.</p>
                        <p>—Niente!... È morto!... Potete far conto che gli recitino il de
                              Profundis... A stasera non ci arriva!...</p>
                        <p>Le sorelle Sommatino fecero tutt'e tre lo stesso gesto di stupore
                              doloroso, guardando il cielo dell'alba.</p>
                        <p>—Ma che non ci ha da essere un rimedio?</p>
                        <p>—Se vi dico che puzza già di cadavere!</p>
                        <p>Restavano un poco in silenzio, le une in giardino, l'altra nella via;
                              l'uscio era aperto a metà e Caterina, la maggiore delle vecchie
                              zitelle, ci teneva sopra una mano, per poterlo subito richiudere, come
                              in tempo di peste.</p>
                        <p>—Adesso, che cosa volete fare? — riprese la donna.</p>
                        <p>Le sorelle si guardarono, tutte imbarazzate, senza rispondere.</p>
                        <p>—Quella creatura non potete lasciarla così! È vostra sorella, finalmente.
                              Può restar sola, stanotte, col morto dentro?</p>
                        <p>Agatina Sommatino alzò di nuovo gli occhi al cielo, e le altre fecero
                              come lei.</p>
                        <p>—Noi non possiamo nulla, senza mammà!... </p>
                        <p>—E perché non glielo dite, a vostra madre? È sua figlia, sì o no? Non
                              sarà mai più perdonata, fin che campa?... Io vorrei veder voi, se
                              sapeste che alla vostra figliuola muore il marito, e che resta sola
                              come Maria Addolorata!...</p>
                        <p>La comare Angela alzava un poco la voce, dall'indignazione; allora le tre
                              zitellone cominciarono a fare:</p>
                        <p>—Sst!... sst!...</p>
                        <p>Filippina guardava inquieta verso la casa, in fondo agli alberi; Agatina
                              faceva segno alla donna di andarsene, ma Caterina la tratteneva:</p>
                        <p>—Aspettate! tornate a portar notizie... ma venite al cancello, è più
                              sicuro... Vedremo che cosa si potrà fare...</p>
                        <p>Come la comare Angela se ne fu andata via, stringendosi il fazzoletto in
                              capo, Caterina, Agatina e Filippina restarono dietro all'uscio, senza
                              dir nulla.</p>
                        <p>La maggiore, strettesi le mani con una rassegnazione angosciata,
                              osservò:</p>
                        <p>—Qui, intanto, non possiamo rimanere tutte e tre... Faremo a turno.
                              Voialtre per ora andate; aspetterò io...</p>
                        <p>—No, resto io; tu ripòsati...</p>
                        <p>—Io, piuttosto...</p>
                        <p>Piene di emulazione, si contendevano adesso il sacrifizio di restare in
                              sentinella dietro al cancello; ma la maggiore, con un tono
                              autoritario, insisté:</p>
                        <p>—Andate, v'ho detto... se mammà sente che non siamo in casa,
                              sapete!...</p>
                        <p>Alla minaccia, le altre rientrarono, in silenzio, e si misero a rassettar
                              la casa, sbattendo usci, rimovendo seggiole, schiudendo imposte,
                              perché la madre, chiusa in fondo alle sue stanze, non entrasse in
                              sospetto. Erano in cucina, a prendere consiglio dalla donna di
                              servizio, quando Caterina rientrò, turbata. A voce bassa, in un
                              angolo, come se anche le casseruole potessero sentire, disse:</p>
                        <p>—Peggio... sta peggio!... Dice che entra in agonia...</p>
                        <p>Sospirando, si diedero il cambio al cancello, e la comare Angela, venendo
                              e tornando dalla casa dell'agonizzante, poteva credere di trovar
                              sempre la stessa persona, tanto le tre zitellone, l'età delle quali
                              era compresa tra i quarantanove e i cinquantacinque anni, si
                              rassomigliavano: con la stessa corporatura grassa, le stesse guancie
                              rosse, le stesse fronti strette sotto gli stessi capelli grigi.</p>
                        <p>Le notizie si succedevano di mezz'ora in mezz'ora, e le due rimaste in
                              casa spiavano la venuta dell'altra attraverso i viali.</p>
                        <p>—Sempre peggio... non riconosce più... ràntola...</p>
                        <p>Come diede quest'ultimo annunzio a Filippina, che era il suo turno, la
                              comare Angela ripeté:</p>
                        <p>—Volete andare a confortar quella poveretta, sì o no?...</p>
                        <p>—Ma come si può fare? Mammà!...</p>
                        <p>—Sapete che c'è? — dichiarò allora l'altra, — io non torno più!</p>
                        <p>—E chi verrà ad informarci? Come faremo per sapere?...</p>
                        <p>La donna, finalmente, mise fuori quel che aveva in corpo.</p>
                        <p>—E che v'importa, a voialtre, di vostra sorella? Si vede la gran pena che
                              ve ne date!... I vicini, sì, poveretti, cercano di confortarla, di
                              strapparla da quella vista... e l'afflitta creatura che non vuole
                              andarsene e che vi chiama come gli angeli del cielo!...</p>
                        <p>—Sst!... sst!... — ingiungeva ancora la Sommatino, guardando in fondo al
                              giardino. — Sst, per carità...</p>
                        <p>—E che carità, se non sapete neppure dove sta di casa!... Vostra madre,
                              almeno, è una pazza che la conoscono tutti, ma voialtre il giudizio
                              non dovete più metterlo, eh?... Bella Madre, queste son cose che io
                              non posso sopportare...</p>
                        <p>E se ne andò, piantando lì la zitellona, che adesso, arrischiato un poco
                              il capo fuori nella via, chiamava inutilmente:</p>
                        <p>—Pst!... pst!...</p>
                        <p>Come non ottenne risposta, richiuse il cancello e rientrò,
                              soprappensieri.</p>
                        <p>—Ràntola... — riferì alle sorelle, che spiavano la sua venuta. — Dice che
                              quella povera sorella ci chiama... che i vicini vogliono portarla
                              via...</p>
                        <p>Tutte e tre guardarono per terra, quasi cercando qualche cosa.</p>
                        <p>—Se non fosse per mammà — disse Caterina — a quest'ora io sarei
                              andata...</p>
                        <p>—Si capisce! — confermò Agatina.</p>
                        <p>—Ma come si fa? — aggiunse Filippina.</p>
                        <p>Dopo aver pensato un poco, la maggiore riprese:</p>
                        <p>—Potremmo chiamarla, per farle sapere come stanno le cose...</p>
                        <p>—E risponderà?</p>
                        <p>—Questo è il dubbio!... Del resto, prova... </p>
                        <p>—Io? Io non mi ci metto, sorella mia. Provate voialtre!</p>
                        <p>—Fossi pazza!... Niente!</p>
                        <p>—Stasera, si può vedere, pel rosario... </p>
                        <p>Allora, nell'imbarazzo in cui il cognato le metteva con la sua malattia,
                              cominciarono a sfogare:</p>
                        <p>—Ma vedete che seccatura!... Non poteva morire al suo paese, questo santo
                              cristiano?</p>
                        <p>—Veramente!... Io, sentite, se mi affliggo, non è per lui; è per la
                              povera sorella nostra...</p>
                        <p>—Naturale!... Lui anzi è stato causa della sua rovina! Se non le faceva
                              girar la testa, Rosalia non sarebbe fuggita di casa, si sarebbe
                              maritata con chi diceva mammà...</p>
                        <p>—E non avrebbe fatta una vita così angustiata.</p>
                        <p>—Ma poi, io dico, quando uno vuol prender moglie, la prima cosa è che la
                              possa mantenere... e non obbligarla a mangiar pane e acqua!</p>
                        <p>—Come poteva mantener la moglie, se ha fatto sempre la vita di uno
                              scioperato?</p>
                        <p>—Scioperato? rompicollo!</p>
                        <p>—Già, noi parliamo come se fosse morto, poveretto; e il Signore può
                              sempre fare un miracolo!...</p>
                        <p>A un tratto, cessarono insieme di parlare, porgendo ascolto.
                              Lontanamente, dal fondo del giardino, veniva come un rumore di colpi
                              picchiati sui ferri del cancello, e una voce che chiamava,
                              indistinta.</p>
                        <p>—O Vergine del cielo!...</p>
                        <p>—Che c'è ancora?</p>
                        <p>—Correte, non fate gridare... se sentisse mammà!...</p>
                        <p>—Vieni tu pure... ho paura...</p>
                        <p>—No, andate!... io resto...</p>
                        <p>Confuse, con la testa perduta, Agatina e Filippina correvano pel
                              giardino, intanto che al cancello raddoppiavano i colpi.</p>
                        <p>—Ohè, di casa!... Non c'è nessuno?...</p>
                        <p>—Silenzio!... Zitto!... — ingiungevano, coi segni, le Sommatino a don
                              Vincenzo Condursi, accorrendo.</p>
                        <p>—È morto!... — diceva don Vincenzo, gesticolando. — Vostro cognato è
                              morto!...</p>
                        <p>—E non gridate così!...</p>
                        <p>Don Vincenzo, turbato, agitatissimo, ripeteva a voce più bassa, dietro il
                              cancello:</p>
                        <p>—È morto... or ora... Vostra sorella sembra una pazza... lo chiama, lo
                              bacia, non c'è verso di levarla di lì... Adesso, come si fa?</p>
                        <p>—Come si può fare? — si chiesero a vicenda le due zitellone, con un
                              imbarazzo costernato.</p>
                        <p>—Non lo volete dire neanche adesso a donna Antonia?</p>
                        <p>—Caro don Vincenzo — rispose Filippina — voi lo sapete meglio di noi
                              com'è mammà... e che non le si può nemmeno nominare questa
                              figliuola...</p>
                        <p>—Ma ora? anche ora che le restano i soli occhi per piangere? Scusate,
                              questa è una cosa che non si è letta mai!... Neanche se avesse
                              ammazzato qualcuno!... Finalmente, il male l'ha fatto a sé e non a
                              voi...</p>
                        <p>—Che possiamo farci?... Lo sa Dio, se la disgrazia di nostra sorella ci
                              affligge...</p>
                        <p>—Davvero, lo sa Dio!... — confermò l'altra.</p>
                        <p>—Con mammà, lo sapete, non si può parlare. Tutto il giorno chiusa nelle
                              sue stanze: mangia sola, non vuol veder nessuno. La sua conversazione
                              è la sera, quando diciamo il rosario... Stasera, vedremo...</p>
                        <p>—E intanto la gente vi legge la vita, che siete dei senza cuore, che è
                              una porcheria tutta nuova, dopo che li avete lasciati morir di fame!..
                              Lo sapete che non c'è di che pagare il becchino, da vostra
                              sorella?</p>
                        <p>Come don Vincenzo parlava con una grande concitazione, le Sommatino si
                              consultarono con lo sguardo.</p>
                        <p>—Chiamiamo Caterina? — disse Filippina.</p>
                        <p>—No; meglio è che don Vincenzo entri un momento... Don Vincenzo, entrate!
                              Adesso sentiremo che cosa dice Caterina... Entrate... Oh, che
                              disgrazia!...</p>
                        <p>—Che disgrazia!...</p>
                        <p>Caterina era alla finestra, e come vide avanzarsi la comitiva, scese
                              anche lei.</p>
                        <p>—È morto?</p>
                        <p>—Morto...</p>
                        <p>Adesso confabulavano tutt'e quattro sul da fare; don Vincenzo ripeteva
                              che la vedova non poteva esser lasciata sola e le sorelle Sommatino si
                              disperavano, dall'imbarazzo.</p>
                        <p>—Sentite a me, chiamate vostra madre — insisteva l'altro. — Chiamatela;
                              finalmente, non vi mangerà!...</p>
                        <p>Caterina disse:</p>
                        <p>—Aspettatemi qui.</p>
                        <p>Tornò dopo un poco, col muso lungo.</p>
                        <p>—Mammà non la conoscete!... Ho bussato tre volte; non risponde... Per
                              lei, è tempo perduto; non le potremo parlare prima del rosario.
                              Piuttosto... piuttosto, vengo io.</p>
                        <p>Agatina e Filippina la guardarono, stupite.</p>
                        <p>—Vengo io... Mammà non se ne accorgerà; speriamo che non se ne
                              accorga!... Quella creatura non può restar sola, così...</p>
                        <p>—Molto bene... ma portate qualche cosa di denari: l'affezione è bella e
                              buona, ma la gente bisogna pagarla!</p>
                        <p>—Denari non ne abbiamo, don Vincenzo, lo sapete... tiene tutto mammà...
                              Però, debbo avere qualche lira da parte...</p>
                        <p>Andò a prendere i quattrini, a mettersi lo scialle, e nell'andarsene
                              raccomandava alle sorelle, ingelosite della sua iniziativa:</p>
                        <p>—State attente, per carità... fatele portare il desinare all'ora solita,
                              che non s'accorga di niente... io torno subito... — E dal giardino
                              ripeteva ancora:</p>
                        <p>—State attente... aspettatemi pel desinare...</p>
                        <p>Rimaste sole, Agatina e Filippina non dissero più nulla, dandosi da fare
                              per la casa, come se fossero imbronciate. Alle due, mandarono con la
                              serva il cibo alla madre. Poi, nell'ora afosa del pomeriggio, si
                              buttarono un poco sul letto.</p>
                        <p>—Non viene più, Caterina?</p>
                        <p>Suonavano le tre, le tre e mezzo, e la sorella maggiore non si vedeva.
                              Quando tornò, alle quattro meno un quarto, era tutta sossopra, e non
                              prese che un po' di brodo, a tavola.</p>
                        <p>—Povera sorella nostra!... Non si riconosce più, lei così graziosa
                              quand'era con noi... Che miseria, in quella casa!... Non voleva
                              lasciarmi andare... si è afferrata al mio collo, stretta
                              stretta...</p>
                        <p>E posò il cucchiaio, dal turbamento.</p>
                        <p>—Il morto l'hai visto?</p>
                        <p>—No, ci mancava proprio questo!... Stasera lo porteranno via...</p>
                        <p>All' ave, infatti, s'intesero i primi rintocchi del mortorio.</p>
                        <p>Le tre sorelle Sommatino si erano già raccolte nello stanzone del
                              presepe, al lume di una lampada a olio, quando l'uscio di mezzo si
                              schiuse e comparve donn'Antonia, col bastone in mano. Malgrado l'età,
                              si manteneva sempre dritta e ferma; era vestita tutta a nero, con un
                              fazzoletto nero in capo che le chiudeva il viso magro, ossuto, dal
                              naso ricurvo e dagli occhi scintillanti. Con un mazzo di chiavi, le
                              pendeva dalla cintura la corona del rosario.</p>
                        <p>—Buona sera, mammà! — augurarono le tre sorelle, ad una voce.</p>
                        <p>—Buona sera.</p>
                        <p>Donn'Antonia sedette nell'ampio seggiolone antico, abbandonò le mani sui
                              bracciali, trasse un sospiro di soddisfazione, guardò un poco in giro,
                              poi disse:</p>
                        <p>—Caterina, smoccola un po' quel lume; non ci si vede.</p>
                        <p>—Eccellenza sì.</p>
                        <p>Come il lucignolo gettò una luce più viva, ella esclamò:</p>
                        <p>—Così va bene!...</p>
                        <p>Si mise il bastone a fianco, tossì un poco, prese tabacco e disse:</p>
                        <p>—Adesso recitiamo il santo rosario.</p>
                        <p>Le tre sorelle s'inginocchiarono, ciascuna dinanzi ad una seggiola, su
                              cui appoggiarono le braccia. La madre cominciò:</p>
                        <p>—In nome del Padre, del Figlio e dello Spirito Santo.</p>
                        <p>Le altre si segnarono insieme:</p>
                        <p>—Padre, Figlio e Spirito Santo.</p>
                        <p>
                              <foreign xml:lang="lat">— Domine, labia mea aperies, et eos meum
                                    annuntiabit laudem tuam. Deus meus, in adiutorium meum intende.
                                    Domine, ad adjuvandum mè festina. Gloria al Padre...</foreign>
                        </p>
                        <p>—Gloria al Padre, al Figliuolo ed allo Spirito Santo, così è stato, così
                              è, così sarà per tutta l'eternità.</p>
                        <p>Donn'Antonia fece scorrere la prima pallottolina rossa, e cominciò:</p>
                        <p>—Padre nostro che state in cielo, santificato il vostro nome, venga a noi
                              il vostro regno, sia fatta la vostra santa divina volontà così in
                              cielo come in terra... La figlia di massaro Nunzio oggi che non è
                              venuta?</p>
                        <p>—Eccellenza, sì; le uova erano le sue, — disse Caterina; poi, a coro con
                              le sorelle, riprese la preghiera: — Dateci oggi il nostro pane
                              quotidiano, perdonate i nostri peccati, come noi perdoniamo i nostri
                              nemici: non ci fate cadere in tentazione, liberateci da ogni male,
                              così sia.</p>
                        <p>—Un'altra volta dovete dirle di non dare a mangiar cipolla alle galline.
                              Ave Maria piena di grazie, il Signore è con voi, voi siete benedetta
                              fra tutte le donne e benedetto è il frutto del vostro ventre,
                              Gesù.</p>
                        <p>—Santa Maria, madre di Dio, pregate per noi peccatori ora e nell'ora
                              della nostra morte, così sia. Sissignora, glielo dirò...</p>
                        <p>—Adesso che fa caldo, bisogna togliere le robe d'inverno dalle casse, le
                              vesti, le coperte. Ave Maria piena di grazie, il Signore è con voi,
                              voi siete benedetta fra tutte le donne e benedetto è il frutto del
                              vostro ventre, Gesù...</p>
                        <p>—Eccellenza sì... — rispose Caterina — Santa Maria, madre di Dio, pregate
                              per noi peccatori ora e nell'ora della nostra morte, così sia...
                              Domani faremo stendere le corde nella terrazza — aggiunse Agatina, e
                              Filippina chiese: — Le coperte che le diamo a lavare?</p>
                        <p>—Le laverà la donna.</p>
                        <p>—È che ha molto da fare...</p>
                        <p>—Davvero?... — esclamò sardonicamente donn'Antonia.— Poveretta! Voglio
                              prendere un'altra serva che serva per lei!... Ave Maria piena di
                              grazie, il Signore è con voi, voi siete benedetta fra tutte le donne e
                              benedetto è il frutto del vostro ventre Gesù... A quest'ora, il
                              pomodoro della Noce dev'essere maturato? </p>
                        <p>—Con questo caldo, credo di sì... Domenica domanderemo a massaro Di
                              Crispo. Santa Maria madre di Dio, pregate per noi peccatori ora e
                              nell'ora della nostra morte, così sia.</p>
                        <p>Caterina non aveva detto più nulla, coi gomiti sulla seggiola e le mani
                              congiunte.</p>
                        <p>Come donn'Antonia, facendo scorrere la pallottolina, tacque un momento,
                              la zitellona tentò di parlare.</p>
                        <p>—Ave Maria piena di grazia... — riprese subito la madre, e quando ebbe
                              finita la mezza preghiera, domando: — Quella che era in chiesa,
                              domenica, non era la moglie di Corrado Ballanti?</p>
                        <p>—Eccellenza sì.</p>
                        <p>—È graziosa. Ma don Filippo Ballanti ha fatto una sciocchezza a maritare
                              quel ragazzo senz'arte né parte.</p>
                        <p>—Dice che studierà, per un concorso a Palermo.</p>
                        <p>Donn'Antonia rispose, cantilenando, dopo aver mostrato di nuovo i
                              denti:</p>
                        <p>—Chi a vent'anni non sa, a trenta non fa; a quaranta non ha fatto e non
                              farà! Ave Maria piena di grazie, il Signore è con voi, voi siete
                              benedetta fra tutte le donne e benedetto è il frutto del vostro
                              ventre, Gesù...</p>
                        <p>—Santa Maria, madre di Dio, pregate per noi peccatori, ora e nell'ora
                              della nostra morte, così sia.</p>
                        <p>Agatina e Filippina guardavano adesso con insistenza la sorella maggiore.
                              Di nuovo questa fece per dire qualche cosa, ma donn'Antonia attaccò il
                              secondo <foreign xml:lang="lat">Gloria patri.</foreign>
                        </p>
                        <p>—Padre nostro che state in cielo, santificato il vostro nome, venga a noi
                              il vostro regno... Se non piove, l'uva intanto è perduta. Ci
                              mancherebbe proprio un altro raccolto scarso, come l'anno passato!...
                              Sia fatta la vostra santa divina volontà, così in cielo come in
                              terra...</p>
                        <p>—Date a noi il nostro pane quotidiano, perdonate i nostri peccati come
                              noi perdoniamo i nostri nemici, non ci fate cadere in tentazione,
                              liberateci da ogni male, così sia... Eccellenza... — aggiunse
                              timidamente Caterina.</p>
                        <p>Ma donn'Antonia, come se non l'avesse udita, riprese la preghiera sopra
                              un tono più alto:</p>
                        <p>—Ave Maria piena di grazie... Dice che il negozio del vino non è riuscito
                              a quell'imbroglione di Rava...</p>
                        <p>—È fallito, anzi... Santa Maria madre di Dio...</p>
                        <p>—Sacco vuoto non può star in piedi!... Ave Maria piena di grazie...</p>
                        <p>Così, fra un ave e un pater, sfilavano uno dopo l'altro tutti gli
                              argomenti della cronaca paesana e domestica. Ogni volta che Caterina
                              faceva per aprir bocca, la madre riprendeva a pregare, scandendo più
                              nettamente le frasi. Adesso, mentre recitava il terzo <foreign
                                    xml:lang="lat">pater</foreign>, Agatina, chinando il capo verso
                              la sorella maggiore e spingendola col gomito, sussurrava:</p>
                        <p>—Diglielo!...</p>
                        <p>—Diglielo tu!... Dateci oggi il nostro pane quotidiano, perdonate i
                              nostri peccati come noi perdoniamo i nostri nemici, non ci fate cadere
                              in tentazione...</p>
                        <p>A un tratto, nel silenzio della sera, da Santa Maria del Rosario venne il
                              suono del mortorio: due tocchi vicini e uno staccato, grave, funebre:
                              'Ndin, 'ndin — 'ndon... 'ndin, 'ndin — 'ndon...</p>
                        <p>—Ave Maria piena di grazie...</p>
                        <p>Le Sommatino guardavano la madre. Donn'Antonia, alzato un poco il capo e
                              socchiuse le palpebre, chiese:</p>
                        <p>—Chi è che è morto?</p>
                        <p>—Mammà... — rispose Caterina, facendosi animo. — È morto nostro
                              cognato... — Le sorelle intuonarono subito l'altra mezza preghiera: —
                              Santa Maria madre di Dio, pregate per noi peccatori ora e nell'ora
                              della nostra morte, così sia...</p>
                        <p>—Come hai detto? — ridomandò la madre sempre col capo ritto e le palpebre
                              socchiuse, quasi guardasse lontano.</p>
                        <p>—È morto Salvatore... Salvatore Pirrone... </p>
                        <p>—Ave Maria piena di grazie, il Signore è con voi, voi siete benedetta fra
                              tutte le donne e benedetto è il frutto del vostro ventre, Gesù. Ah, è
                              morto?...</p>
                        <p>—Eccellenza sì... stamattina, alle undici... Quella povera Rosalia...!
                              Santa Maria madre di Dio, pregate per noi peccatori, ora e nell'ora
                              della nostra morte, così sia...</p>
                        <p>—E di che è morto?</p>
                        <p>—Non lo so... era malato da tanto tempo... Senza medici, senza rimedii...
                              Bisognava far venire un medico da Palermo...</p>
                        <p>—Ave Maria, piena di grazie... E perché non lo ha fatto venire?</p>
                        <p>—E come, se non avevano di che mangiare? Santa Madre di Dio...</p>
                        <p>—Lo ha pagato, quello che ci ha fatto vedere!... — aggiunse Agatina.</p>
                        <p>—La pena nostra non è tanto per lui, quanto per quella povera sorella...
                              — finì per dire Filippina.</p>
                        <p>Donn'Antonia riprese, più rapidamente:</p>
                        <p>—Ave Maria piena di grazie, il Signore è con voi, voi siete benedetta fra
                              tutte le donne e benedetto è il frutto del vostro ventre, Gesù.</p>
                        <p>—La pena è per Rosalia, che la colpa non fu tutta sua... Che cosa sapeva,
                              lei, a sedici anni?... E adesso la sconta amaramente, sola e senza un
                              aiuto...</p>
                        <p>Come lei insisteva, donn'Antonia suggerì la ripresa della preghiera,
                              brevemente:</p>
                        <p>—Santa Maria madre di Dio...</p>
                        <p>—Santa Maria madre di Dio, pregate per noi peccatori, ora e nell'ora
                              della nostra morte, così sia...</p>
                        <p>—Ave Maria, piena di grazie...</p>
                        <p>All'altra ripresa, Caterina ricominciò:</p>
                        <p>—Vi ha disobbedito, è vero, mammà... si è preso uno che non era del suo
                              stato... vi ha dato tanti dispiaceri... ma adesso! se la vedeste, non
                              si riconosce più... Vuole buttarsi ai vostri piedi... per chiedervi
                              perdono... Sapete: non ha come fare, non ha più nulla!... Volete che
                              venga a domandarvi perdono?...</p>
                        <p>—Padre nostro che state in cielo, santificato il vostro nome... —
                              Interrompendosi un poco, cogli occhi sempre socchiusi, donn'Antonia
                              disse: — Di chi stai parlando?</p>
                        <p>—Di Rosalia, mammà... di vostra figlia... </p>
                        <p>—Venga a noi il vostro regno, sia fatta la vostra santa divina volontà...
                              Io non ho figlie di nome Rosalia. Mia figlia è morta... Così in cielo
                              come in terra... — E suggerendo la ripresa alle figliuole, che
                              restavano mute, con le schiene sulle seggiole, continuò sola sino in
                              fondo: — Dateci oggi il nostro pane quotidiano... perdonate i nostri
                              peccati, come noi perdoniamo i nostri nemici...</p>
                  </div>
                  <div type="chapter">
                        <head>Il convegno</head>
                        <p>—Alla tua salute!</p>
                        <p>E la donna, alzato il bicchiere ricolmo, lo vuotò d'un fiato. Michele
                              Cardullo non rispose. Ripuliva la sua pipa col coltello da tasca dalla
                              lama acuminata e ogni tanto sollevava gli occhi, girando uno sguardo
                              per la corte dell'osteria, dove un crocchio di curiosi, intorno ai
                              giuocatori di boccie, stavano intenti ai colpi.</p>
                        <p>—Tu non bevi?... Cos'hai?</p>
                        <p>Allora Cardullo si rizzò sulla seggiola, conficcò il coltello sulla
                              tavola così forte che fece tremare i bicchieri, ed esclamò:</p>
                        <p>—Lasciami stare, Selina; sangue di Giuda!...</p>
                        <p>La donna spalancò gli occhi, si chinò dalla sua parte e lo prese pel
                              braccio, mormorando:</p>
                        <p>—Michele!... Che cos'hai?... Mi fai paura!... Oggi non sei al tuo solito;
                              me n'ero accorta: non parlavi, non scherzavi...</p>
                        <p>Lui scuoteva la testa, guardando di sottecchi verso un tavolo vicino,
                              dove Rizzotto e Lalumìa giuocavano a briscola, con le carte in aria;
                              intanto che l'altra, carezzandogli il braccio ed abbassando ancora la
                              voce, con una intonazione amorosa, riprendeva:</p>
                        <p>—Dimmelo, cos'hai... Se non lo dici a me, a chi vuoi dirlo?...
                              Michelino?...</p>
                        <p>—Cos'ho? — fece lui, liberando finalmente il suo braccio e cavandosi il
                              cappello a cencio per ricalcarselo sopra un orecchio: — Ho che da
                              quindici giorni sono a spasso, capisci!... e se mi vuoto le tasche
                              sotto sopra, sacra miseria! un soldo che è un soldo non ce lo trovo...
                              questo ho, capisci?...</p>
                        <p>Céline si trasse indietro, abbassando gli occhi, come contristata, e per
                              un poco non disse niente; mentre Michelino, chiudendo e riaprendo il
                              suo coltello, la cui molla scattava con un rumor secco, dava altre
                              occhiate dalla parte delle boccie.</p>
                        <p>—Ma dal principale non ci sei stato? — riprese l'altra.</p>
                        <p>—Il principale, cosa vuoi che vada a farci? Per la miseria d'una lira,
                              quando pure c'è, dover esser comandato come un servo!... Io non ci ero
                              avvezzo, a lavorare per conto degli altri... Nell'officina di mio
                              padre, i lavoranti io li pagavo!...</p>
                        <p>S'era fatto improvvisamente un viso lungo, con un'aria pietosa,
                              continuando a rammaricarsi a voce bassa:</p>
                        <p>—Questo si busca, a fare il soldato; che quando uno ritorna a casa, trova
                              un mondo nuovo: il padre morto, gli affari finiti... </p>
                        <p>Intenerita, Céline tornava ad avvicinarglisi, guardandolo cogli occhi
                              umidi.</p>
                        <p>—Povero Michelino!...</p>
                        <p>—Per me, capisci — riprendeva lui, lisciandosi i bei baffi biondi — non
                              me n'importa niente: se ho da mangiare, mangio; se no, Dio provvede!
                              Ma è per don Ignazio, a cui non ho potuto pagare il debito; e di
                              queste figure non sono avvezzo a farne...</p>
                        <p>Si grattò un poco la nuca, scrollando il capo; poi le disse, senza
                              guardarla:</p>
                        <p>—Tu non puoi darmi aiuto?</p>
                        <p>Lei s'era tratta nuovamente indietro, raccogliendosi le mani in
                              grembo.</p>
                        <p>—Io non ho più niente — disse, secco. — Il libretto l'hai visto: quelle
                              trenta lire erano l'ultime...</p>
                        <p>—Che cosa ne facesti?...</p>
                        <p>—Cosa avevo da farne? — esclamò l'altro voltandosi con un moto brusco,
                              quasi avessero sospettato di lui. — Le diedi a don Ignazio; tant'è
                              vero che ha aspettato finora, se no m'avrebbe messo fuori di casa!...
                              Ma non dubitare, che ci arriverà...</p>
                        <p>Vi fu un silenzio. Cardullo, col gomito sulla tavola e il mento nella
                              mano, guardava i giuocatori battendo nervosamente un tacco: Céline si
                              passava una mano fra i capelli, raccogliendo dietro le orecchie le
                              ciocche che cominciavano a farsi grigie.</p>
                        <p>—Oggi non è il primo del mese? — chiese l'uomo.</p>
                        <p>—Il primo.</p>
                        <p>—...La mesata l'hai avuta?</p>
                        <p>Céline chinò un poco la testa, assentendo.</p>
                        <p>—Cosa sono, quindici lire?</p>
                        <p>—Quindici.</p>
                        <p>Michelino colmò di vino il bicchiere, ne bevve mezzo, e porse il resto
                              all'amica, che rifiutò col gesto.</p>
                        <p>—Grazie; ne ho già troppo.</p>
                        <p>—Un sorso, con me!... Qui, dove ho bevuto io... </p>
                        <p>Lei vuotò nuovamente il bicchiere. Il suo viso magro e pallido si animò.
                              L'altro, incrociate le braccia sulla tavola e appoggiatovi il capo
                              come sopra un guanciale, con la schiena piegata in due, le disse,
                              piano, guardandola fisso.</p>
                        <p>—Stasera... non potresti venire?...</p>
                        <p>Gli sguardi di Céline si animarono, intanto che lui, avanzando un piede
                              sotto la tavola, le premeva un ginocchio.</p>
                        <p>—Stasera? — rispose lei, con la bocca leggermente dischiusa, quasi
                              abbandonandosi. — Sì, stasera...</p>
                        <p>—Ma se sei uscita oggi?... — insisté l'altro, porgendole il bicchiere
                              ancora ricolmo.</p>
                        <p>—Non importa... verrò... Lo dirò ai padroni... Balbettava, rispondendo
                              alla pressione del ginocchio di lui, mettendo anche lei il braccio
                              sulla tavola per urtare gomito contro gomito.</p>
                        <p>—Sei contenta?...</p>
                        <p>—Sì, sì... E senti... i denari ti servono proprio per don Ignazio?...</p>
                        <p>Egli si rialzò, offeso.</p>
                        <p>—Non mi credi? Quante volte debbo dirlo? Per don Ignazio, naturale! O per
                              chi dovrebbero servirmi?...</p>
                        <p>—Va bene, va bene... Ma altre donne non ne cerchi?... dimmi la verità, ne
                              cerchi altre? — e gli piantava gli occhi negli occhi, gli afferrava di
                              nuovo il braccio, stringendolo da fargli male.</p>
                        <p>—Ahi, ahi!... No, Bella Madre! non ne cerco!... ahi, ahi!...</p>
                        <p>Si strofinava adesso la manica, con una smorfia tra dolorosa e
                              sorridente; intanto che lei, minacciando col gesto, diceva:</p>
                        <p>—Se non è vero!... se mi dici una cosa per un'altra!... ti verrò a
                              strozzare, con queste mani!...</p>
                        <p>Lui sorrideva schiettamente, dimenandosi sulla sedia, arricciandosi i
                              baffi di cui guardava la punta.</p>
                        <p>—Io dico sempre la verità!... Non cerco nessuna — e, rivolgendole uno
                              sguardo di finta paura, piegando un poco il capo indietro, quasi in
                              attesa di un colpo, aggiunse: — Al massimo... sono esse che cercano
                              me...</p>
                        <p>—Dillo un'altra volta!... — esclamava lei, tra sdegnata e compiacente,
                              levando il braccio.</p>
                        <p>—No... m'arrendo!... — rispose l'altro, facendosi tutto umile,
                              strisciando il capo sulla tavola, con la bocca semi—aperta, come un
                              cagnolino che domandi pietà.</p>
                        <p>E Céline gli si fece nuovamente accosto, tutta tremante:</p>
                        <p>—Lo sai bene, vile, che puoi farmi quel che ti piace!... lo sai bene... e
                              ne profitti, vile!... — Si ripeteva, impappinandosi, con la lingua
                              impacciata, urtando col gomito nell'ascella di Michelino, che si
                              solleticava.</p>
                        <p>—Ma giurami che non mi farai le corna, perché sono vecchia...</p>
                        <p>Lui protestò, ridendo:</p>
                        <p>—Quelle dell'uomo non sono corna!</p>
                        <p>—Sì, che sono corna!... Non m'importa: giurami... giurami che non me ne
                              farai...</p>
                        <p>Michelino stese la mano, serio in viso, giurando: — Bella Madre!...</p>
                        <p>—Allora... prendi...</p>
                        <p>E cavato di tasca un fazzoletto dove aveva fatto un gruppo in un angolo,
                              sciolse il nodo, cavò dei biglietti, e li contò, lentamente,
                              stropicciandoli per toglierne via le pieghe.</p>
                        <p>—Cinque... dieci... quindici... ecco qua: non ce n'è più — e si passò due
                              volte una mano sull'altra. Ma prima di darglieli, ammonì ancora: —
                              Purché servano per don Ignazio!...</p>
                        <p>Lui lasciò i biglietti dov'erano e versò dell'altro vino, costringendo
                              Céline a bere ancora un sorso.</p>
                        <p>—Adesso, basta... — biascicava lei, alzandosi, raccogliendo lo scialle
                              per buttarselo addosso; ma non riusciva a piegarlo pel suo verso. —
                              Opera del diavolo!... Mi par d'essere per mare!...</p>
                        <p>Michelino prese allora i biglietti, li piegò in quattro, e ripostili nel
                              taschino del panciotto si alzò anche lui, salutando in giro i
                              giuocatori. La donna gli si appese al fianco, barcollando, e come
                              furono nella retrobottega, dove non c'era nessuno, gli si strinse
                              tutta addosso, palpandolo.</p>
                        <p>—Stasera?... E perché non ora?...</p>
                        <p>Lui la scostò, bruscamente:</p>
                        <p>—Ora non può essere... Stai ferma, che ci vedono...</p>
                        <p>Dinanzi al banco dell'oste, per pagare, cominciò a frugarsi in tutte le
                              tasche.</p>
                        <p>—Dove li ho messi?... Guarda un po'!... Bisognerà scambiare...</p>
                        <p>Allora Céline disse:</p>
                        <p>—Lascia andare... Soldi ne ho...</p>
                        <p>Pagò lei lo scotto, e sull'uscio, intanto che Michelino si adattava
                              meglio il cappello e dava dei buffetti ai capi della cravatta,
                              ripeté:</p>
                        <p>—Stasera dunque?... all'ave?... Aspettami!...</p>
                        <p>Se ne andò verso casa, buttandosi indietro lo scialle, pel troppo caldo,
                              urtata di qua e di là dai passanti; e come il portinaio la vide
                              arrivare, accesa in viso, cogli occhi stralunati le domandò:</p>
                        <p>—Cosa v'è successo?</p>
                        <p>—Successo?... Niente!... Fa caldo...</p>
                        <p>Si appoggiò un poco al muro del vestibolo, guardando intorno vagamente,
                              senza dir niente. Dopo esclamò:</p>
                        <p>—Andiamo! Vi saluto.</p>
                        <p>—Tante cose!</p>
                        <p>E quello le fece dietro il segno del trincare.</p>
                        <p>Per le scale, lei si teneva al bracciuolo, fermandosi spesso a tirare un
                              "auff!". Su in cima, bussato che ebbe, le venne ad aprire Tano, il
                              ragazzo.</p>
                        <p>—Dove siete stata, tanto tempo?... Buon'è che i padroni sono fuori!</p>
                        <p>Lei rispose borbottando qualche cosa, e se ne andò nel suo stanzino, a
                              svestirsi. Non ne usciva più. Tano, non vedendola comparire, si mise a
                              chiamarla:</p>
                        <p>—Ohè, che siete andata a letto?... Le camicie me le lasciate fra i
                              piedi?... Sapete che la padrona le vuole trovar pronte...</p>
                        <p>Lei comparve, col corpetto mezzo aperto, trascinandosi un poco. Prese i
                              ferri, li guardò lungamente di sotto e di sopra e venne dinanzi al
                              fornello per metterli sul fuoco.</p>
                        <p>—Buono!... Le camicie si faranno... Col tempo, eh!...</p>
                        <p>Ma sul fornello c'era la casseruola dello stufato, che fumava,
                              canterellando; e urtatala malamente, Céline la rovesciò. Al rumore,
                              Tano accorse.</p>
                        <p>—Lo stufato!... Vecchia stolida!... Che non ne avete occhi?... E adesso
                              come faccio?... — gemeva, rimettendo a posto la casseruola mezza
                              vuota.</p>
                        <p>—Non sono stata io... è il carbone! — diceva Céline.</p>
                        <p>—Il carbone dovrebbero passarvelo sulle mani!</p>
                        <p>—Non sono stata io!...</p>
                        <p>Intanto che il ragazzo bestemmiava, lei cercava di allacciarsi il
                              corpetto; ma non ci riusciva. Poi, impugnato il ferro col cuscinetto
                              di stracci, se ne andò al tavolo da stirare, vi spiegò una camicia e
                              cominciò a ripassarla.</p>
                        <p>—Uf, che caldo!</p>
                        <p>Di tanto in tanto, girava il capo, in cerca d'aria, e si apriva di più il
                              corpetto. Un leggiero odore d'arsiccio si diffondeva per la stanza; il
                              ferro, lasciato un pezzo sulla camicia, la bruciava. Allora lei la
                              avvolse fitta e la buttò in un canto.</p>
                        <p>—Ho sete.</p>
                        <p>Andò nuovamente in cucina, a versare l'acqua dalla brocca in un
                              bicchiere; ma ogni cosa le scappò di mano, con un fracasso di rottura,
                              mentre l'acqua allagava il pavimento.</p>
                        <p>Giusto in quel punto risuonò una scampanellata e sopravvenne la
                              padrona.</p>
                        <p>—Sciagurati!... Animali!...— esclamava, ferma sulla soglia. —
                              Guardate!... Guardate che rovina!...</p>
                        <p>Ed avanzava in punta di piedi, tenendo sollevato l'orlo della veste
                              perché non s'inzuppasse in quel lago.</p>
                        <p>—Chi è che ha fatta questa rovina?... Siete ammutoliti?... — e come
                              l'acqua guadagnava ogni angolo della cucina, la sua collera cresceva:
                              — Guardate un poco!... Una brocca nuova!... Ma si può sapere, sì o no,
                              chi è stato?...</p>
                        <p>Il ragazzo protestò, stringendosi nelle spalle:</p>
                        <p>—Non sono stato io.</p>
                        <p>—Allora, è un servizio vostro? — chiese a Céline, piantandosele in
                              faccia.</p>
                        <p>—Io?.. Che so!... So molto, di servizio...</p>
                        <p>Si era buttata a sedere sopra una vecchia sedia, spagliata, senza
                              spalliera, e la schiena le s'incurvava, la testa le pendeva, cogli
                              occhi che giravano attorno, vitrei, senza sguardo.</p>
                        <p>Come il fiato avvinazzato della donna le colpì le nari, la padrona si
                              trasse indietro.</p>
                        <p>—Dove siete stata, alla taverna?... Datevi da fare, adesso!... Asciugate
                              il pavimento!</p>
                        <p>E se ne andò nelle sue stanze, tenendosi ancora la veste rialzata; ma
                              Céline non si mosse. Tano, buttato per terra, faceva imbevere
                              dell'acqua riversatasi gli strofinacci che poi torceva in un bacile; e
                              come l'altra restava a guardare, col capo penzoloni e gli occhi
                              imbambolati.</p>
                        <p>—Vi dolgono le gambe? — le andava dicendo. — Volete che vi porti una
                              poltrona di quelle del salotto, eh, vecchia stolida?... Così starete
                              più comoda!</p>
                        <p>Lei masticava parole senza nesso, incollerita, guardandolo fisso; ma
                              l'altro le tirava la lingua:</p>
                        <p>—Sbraita, ubbriacaccia!...</p>
                        <p>—Zitto, sai!...</p>
                        <p>—Ubbriacaccia!...</p>
                        <p>—Zitto, sai!...</p>
                        <p>—Ubbriacaccia puzzolente!...</p>
                        <p>Alle voci, tornò la padrona; più irritata di prima.</p>
                        <p>—Cos'avete?... Volete star zitti, o vi caccio fuori a pedate tutti e
                              due?</p>
                        <p>Céline si lagnava ancora, sommessamente; ma come la signora scoperse la
                              camicia bruciata e buttata in un angolo, ripigliò per conto suo:</p>
                        <p>—E queste camicie?... Chi le ha pestate così?... Siete stata anche
                              voi?...</p>
                        <p>—Io... le camicie... — Cercava le parole; poi disse risolutamente, come
                              ricordandosi: — Sissignora, si debbono stirare!</p>
                        <p>—Ah, si debbono stirare?... E questa qui chi l'ha bruciata?</p>
                        <p>Gliela mise sotto il naso, spiegazzandogliela in faccia e gridando:</p>
                        <p>—Bruta!... Animalaccia, ubbriaca!...</p>
                        <p>L'altra si difendeva, tirando indietro il capo, agitando in aria una
                              mano, come una zampa, e balbettava:</p>
                        <p>—Come?... come ha detto?</p>
                        <p>—Ubbriacaccia!</p>
                        <p>Il ragazzo se la stava a godere, ma in quel punto il campanello che
                              squillò nuovamente lo fece accorrere. Rincasava il padrone coi
                              bambini.</p>
                        <p>—Non sai niente?... — disse la signora al marito, tutta scombussolata. —
                              Quella bruta si è ubbriacata... è ubbriaca fradicia! Ha rotto una
                              brocca e un bicchiere, allagata la cucina, bruciata una camicia!</p>
                        <p>—Non bisognava lasciarla andar fuori! — rispose il professore, e i
                              bambini stavano a sentire, curiosamente.</p>
                        <p>—Andiamo a vederla!... — propose il più grande.</p>
                        <p>—Non vi movete di qui! — ingiunse bruscamente la madre.</p>
                        <p>—E adesso cosa fa?</p>
                        <p>—È buttata per terra — disse Tano — come un animale.</p>
                        <p>La signora andava adesso di su e di giù, per mettere in ordine la casa,
                              col servizio che mancava; ed apparecchiava lei stessa la tavola,
                              facendosi aiutare dai figliuoli, poiché si avvicinava l'ora del
                              desinare. Ma giusto in quel punto s'intese un passo lento,
                              strascicato, avvicinarsi dalla cucina, e Céline comparve, cogli
                              sguardi stravolti, i pomelli rossi, i capelli disordinati, reggendo
                              una pila di piatti.</p>
                        <p>I bambini si accostarono istintivamente alla mamma, e la signora stette
                              un momento in silenzio, vedendo già le stoviglie per terra.</p>
                        <p>—Cosa fate qui? — disse finalmente. — Posate i piatti! Andate in
                              cucina!</p>
                        <p>—La tavola, apparecchiare, — biascicò l'altra, appoggiandosi al muro, con
                              le gambe che le si piegavano.</p>
                        <p>—Andate in cucina!... — riprese la padrona, ma non gridava troppo, e le
                              si avvicinava con precauzione, per paura di una nuova rovina.</p>
                        <p>Come la videro vicina all'ubbriaca, i bambini si strinsero l'uno accanto
                              all'altro, dalla paura. Ma la signora, presi i piatti e postili al
                              sicuro, spinse la donna per una spalla.</p>
                        <p>—In cucina, v'ho detto! Andate in cucina!</p>
                        <p>—Eh, caspita!... — esclamò l'altra, con una mano in aria, e se ne andò a
                              lenti passi, lungo il muro.</p>
                        <p>La tavola era già apparecchiata, con le posate, i bicchieri, la bottiglia
                              del vino, il pane sotto i tovaglioli, quando di nuovo risuonò il passo
                              dell'ubbriaca che si riavvicinava.</p>
                        <p>—Un'altra volta?... Questa è un'ira di Dio! </p>
                        <p>—La tavola... — biascicava Céline. </p>
                        <p>—Andate via! — Ora la padrona, infuriata, quasi urlava. — Via di qua...
                              Volete rompere ancora qualche altra cosa? </p>
                        <p>—Io non rompere!...</p>
                        <p>—Volete bevervi quest'altro vino?</p>
                        <p>—Io?...</p>
                        <p>—Sì, voi!</p>
                        <p>—Io non bere...</p>
                        <p>—Ubbriacaccia bruta!...</p>
                        <p>—Lei parla, signora mia... ma io non bere, sa!... io non bere!</p>
                        <p>—Fuori di qui!</p>
                        <p>—Fuori, in cucina!... — aggiunse il ragazzo, come portava la zuppa in
                              tavola; e si mise a spingerla pei fianchi.</p>
                        <p>Céline si voltava ancora indietro, aprendo la bocca e gesticolando, come
                              per dire altre cose, senza badare a Tano che la spingeva.</p>
                        <p>—Che gente!... che gente!... — mormorava la signora, intanto che il
                              professore, prendendo posto a tavola, tranquillamente, e annodandosi
                              il tovagliolo sulla nuca, ripeteva:</p>
                        <p>—Lasciala stare; non ti guastare il sangue. Adesso andrà a letto, e
                              domani sarà tutto finito.</p>
                        <p>—Sì; ma se avessi saputo che aveva questo vizio!...</p>
                        <p>—Lavora bene, però...</p>
                        <p>Tano, sopraggiungendo con la seconda portata, annunziò:</p>
                        <p>—Signora, sa? Selina non ha voluta la minestra, e si sta vestendo!</p>
                        <p>—Vestendo, come?</p>
                        <p>—Per uscire. È da ridere! Si mette il corpetto alla rovescia, poi dalla
                              dritta, poi se lo toglie un'altra volta!</p>
                        <p>—Ah, ah!... — i ragazzi, con la bocca piena, si dimenavano sulle
                              seggiole, intanto che la signora scrollava il capo, annoiata.</p>
                        <p>Quando tutti si levarono di tavola e il professore s'era già ridotto nel
                              suo studio, comparve l'ubbriaca, con lo scialle in testa. La padrona,
                              alzando gli occhi al soffitto per armarsi di pazienza, disse:</p>
                        <p>—Che c'è di nuovo?</p>
                        <p>—Signora, me ne vado.</p>
                        <p>—Dove volete andare?</p>
                        <p>—Me ne vado, così... buona sera!...</p>
                        <p>—Voi volete farmi impazzire?... Andate a letto, piuttosto, che non vi
                              reggete in piedi!</p>
                        <p>—No, io mi reggo... signora mia! Io mi reggo bene... molto bene!... Ih!
                              ih!... — e si mise a piangere.</p>
                        <p>—Santa pazienza!... — esclamava la signora. — Adesso perché piangete? Che
                              diavolo vi piglia?</p>
                        <p>Tra i singhiozzi, Céline rispondeva:</p>
                        <p>—Ah, signora mia!... Lei offende... lei mi offende!... mi dice
                              ubbriaca... che io mi bevo il suo vino!... Io non bevo, signora
                              mia!</p>
                        <p>La padrona finiva per sorridere, ma faceva segno di star zitti a Tano ed
                              ai bambini, che si tenevano i fianchi.</p>
                        <p>—E va bene; non bevete, ho detto male; ma adesso andate a riposarvi, che
                              siete stanca: non lo sentite?</p>
                        <p>—Niente, signora mia! — rispose l'altra, scrollando il capo. — Me ne
                              vado!... Lei mi ha offesa; me ne vado! — E fece per avviarsi.</p>
                        <p>—La vedremo! — esclamò la padrona. </p>
                        <p>E passata innanzi, andò a chiudere a chiave l'uscio di casa, portando la
                              chiave a suo marito.</p>
                        <p>—Quella pazza ubbriaca vuole andar via! Non possiamo lasciarla andare in
                              quello stato... Poi, domani saremmo senza servizio. Ho chiuso l'uscio;
                              ma cerca di persuaderla tu.</p>
                        <p>Il professore fece col capo una piccola mossa di fastidio; ma posò il
                              giornale che stava leggendo e lasciò la sua stanza.</p>
                        <p>Céline, sempre con lo scialle in testa, era nella sala, accanto
                              all'uscio, cercando di aprirlo.</p>
                        <p>—Cosa fate? — disse il padrone. — Non vedete che è chiuso?</p>
                        <p>—Signore, mi apre?</p>
                        <p>—Per far che cosa?</p>
                        <p>—Perché, signore... perché la padrona è... così... un poco offensiva...
                              Mi ha detto che io che io bevo il suo vino... Io, signore, non bere...
                              no, signore!...</p>
                        <p>Di nuovo, s'inteneriva. Il professore, con un tono di persuasione pacata,
                              rispose:</p>
                        <p>—Non può essere. La padrona vi vuol bene; non può avervi detto questo.
                              Avrete sentito male...</p>
                        <p>—No, che ho sentito bene... molto bene!...</p>
                        <p>—Ma poi, vedete, la padrona era in collera; ha avuto dei dispiaceri,
                              l'hanno fatto irritare...</p>
                        <p>—Veramente?... — chiese lei, guardando meravigliata e smettendo di
                              piangere.</p>
                        <p>—E come!... Perciò, se nella collera le è scappata qualche parola, voi
                              non dovete prendervela; non era detta per voi.</p>
                        <p>Lei restava a pensare, scuotendo appena il capo, come sul punto di
                              persuadersi, intanto che il padrone riprendeva:</p>
                        <p>—Poi, vi ho detto niente, io?... Le donne sapete come sono, hanno tante
                              cose per la testa. Ma il padrone sono io, ed io v'ho forse
                              rimproverata?...</p>
                        <p>—Lo so... lo so... Lei è buono!... ma niente, signore... me ne
                              vado!...</p>
                        <p>Il professore tacque un poco, per ripigliar fiato, poi disse:</p>
                        <p>—E se volete andarvene, io non posso tenervi per forza. Ma ve ne andrete
                              domani, col giorno; vi porterete tutte le vostre robe, sistemate; non
                              ora, che sta per imbrunire.</p>
                        <p>Allora ella disse fermamente, con voce un poco stridula:</p>
                        <p>—Niente, signore... Quando ho detta una cosa, quella è. Mi apre?</p>
                        <p>—Non vi apro un corno! — gridò il padrone.</p>
                        <p>Tranquillamente, l'altra rispose:</p>
                        <p>—È inutile inquietarsi; io ho detto che me ne vado, e me ne vado!</p>
                        <p>Il professore l'aveva piantata e se n'era tornato nel suo studio, a
                              sfogarsi con la moglie.</p>
                        <p>—Ci mancava proprio questa seccatura, stasera! </p>
                        <p>—E mi piace che te la pigli con me!</p>
                        <p>—Me la piglio con te, perché non bisognava mandarla fuori... È una buona
                              cameriera, in tutto il resto; ma non bisognava darle l'occasione...
                              Adesso mi dirai come finisce!</p>
                        <p>—Come vuoi che finisca? Non darle retta; la porta è chiusa: non potrà
                              sfondarla, infine!</p>
                        <p>Egli passeggiava ora in lungo e in largo per la stanza, senza rispondere
                              a delle leggiere picchiate che davano all'uscio, dall'altra parte. Di
                              tanto in tanto si sentiva la voce di Céline: "Signore, mi apre?...".
                              Il professore fingeva di non sentire; ma come non otteneva risposta,
                              l'altra riprendeva più forte; finché egli, spazientito, dischiuse la
                              porta.</p>
                        <p>—Chi diavolo è?</p>
                        <p>—Signore, mi apre?</p>
                        <p>—Un'altra volta?... V'ho detto che ve ne andrete domani... Dove avete
                              imparato a lasciar così le case della gente?... senza che uno si sia
                              trovata un'altra cameriera?... Chi ci servirà stasera?... — A poco a
                              poco, il professore si faceva più persuasivo e più insinuante. — Mi
                              lascerete così, stasera? E chi mi farà il caffè? dovrò farmelo da me?
                              E i bambini, vediamo, chi li spoglierà, poverini? chi li metterà a
                              letto? </p>
                        <p>Lei stava per piangere un'altra volta, dalla commozione. — Sissignore!...
                              Sissignore!... Ha ragione!...</p>
                        <p>—Vedete? Dunque, tornate dentro, riprendete il vostro lavoro; e poi
                              domani ne riparleremo...</p>
                        <p>L'ubbriaca, infatti, se ne andò in cucina, e il professore, tratto un
                              sospiro, ripassò nel suo studio.</p>
                        <p>—Si è persuasa, finalmente! — disse a sua moglie.</p>
                        <p>—Purché non ricominci quando Tano se ne andrà!</p>
                        <p>—Già!... Allora, senti che cosa facciamo: lo faremo andar via di
                              nascosto.</p>
                        <p>Così mentre Céline si dava da fare in cucina, il ragazzo, che non
                              riusciva a frenar le risa, perché l'ubbriaca canterellava adesso
                              allegramente canzonette francesi, se la svignò; e l'uscio fu richiuso
                              a chiave.</p>
                        <p>Il professore e sua moglie stavano facendo dei conti, intanto che i
                              bambini giuocavano, quando Céline ricomparve, con lo scialle di nuovo
                              sulle spalle.</p>
                        <p>—Che c'è ancora?</p>
                        <p>—Il caffè è fatto... i letti pure... Adesso, mi apre?</p>
                        <p>—Questa ubbriacaccia non ci lascerà in pace! — esclamò la padrona.</p>
                        <p>Ma il professore la prese per una spalla, la guidò fin dinanzi all'uscio
                              di casa e disse, facendo finta di sforzarsi a tirarlo:</p>
                        <p>—Vedete? È chiuso a chiave. E la chiave s'è perduta! Non può uscire
                              nessuno, neanch'io. Domani, se non verrà il fabbro, moriremo di
                              fame...</p>
                        <p>Céline guardò il padrone, cogli occhietti luccicanti, dimenandosi un poco
                              sul busto.</p>
                        <p>—Lei fa la commedia, eh?... Lei ha la chiave... Tano se n'è andato...</p>
                        <p>—E voi non ve n'andrete... gridò. — Non posso farvi andare così; —
                              riprese, più calmo; — non sentite che avete la febbre?... Se vi
                              succede un guaio per istrada?</p>
                        <p>Annaspando con le dita, l'altra disse allora:</p>
                        <p>—Non succede niente!... Lei ci ha in testa, che io, così, abbia bevuto...
                              Lei non credere che io bevo!...</p>
                        <p>—E va bene; ma adesso è notte; le donne che si rispettano non vanno sole
                              di notte per le strade!</p>
                        <p>Sopra un tono musicale, e con uno sguardo duro, Céline rispose:</p>
                        <p>—È inutile! Me—ne—vado.</p>
                        <p>Il professore si mise a passeggiare per la stanza: ogni volta che le si
                              avvicinava, lei lo guardava paurosamente, quasi fosse minacciata.
                              Stettero un poco in silenzio.</p>
                        <p>—Céline, ditemi una cosa, — riprese l'altro; — di che paese siete?</p>
                        <p>—Di Lione, signore...</p>
                        <p>—Ed è molto tempo che non siete tornata in Francia?</p>
                        <p>—Venti anni, signore... venti anni!...</p>
                        <p>—E vostro marito è morto lì?</p>
                        <p>—Nossignore... è morto a Milano, che è morto... Ah, poveretto... lui mi
                              rispettava!... lui non mi lasciava far la cameriera... Questo fu quel
                              socio assassino, che il Signore possa perdonarlo.</p>
                        <p>—Che socio era?</p>
                        <p>—Socio che aveva la dolceria, signore; di confetture, sissignore... E
                              così, gli rubava tutte cose... che mio marito si fidava, vedete... e
                              lui teneva la cassa... E poi, così, è morto... ed io mi sono messa a
                              cameriera; e sono stata con l'ammiraglio Franchi... che era tanto un
                              buon signore, non disprezzando lei... e la signora pure, che riceveva,
                              così, l'amico; di nascosto del marito, e mi faceva tante cose,
                              poveretta... come ad una sorella!... E poi sono stata anche a Napoli,
                              a Roma, sissignore; con la principessa Tripoli brava signora!... che
                              era, così, separata dal suo marito... e la manteneva il marchese
                              Daura...</p>
                        <p>—Davvero? Ah! Ahi</p>
                        <p>—Eh! sissignore... quante ne ho viste, io... quante!... — e di nuovo
                              minacciava di intenerirsi.</p>
                        <p>—Che cosa eravate, femme de chambre?</p>
                        <p>—Femme de chambre, oui monsieur!</p>
                        <p>—Credete che io non sappia il francese? Venite un poco con me...</p>
                        <p>La condusse nel suo studio, aprì una libreria, prese un volume e gliene
                              fece vedere il frontespizio.</p>
                        <p>—Come fa qui?</p>
                        <p>—Essai sur l'esprit. Questo è bello!... </p>
                        <p>—L'avete letto? — chiese il professore, ridendo sotto i baffi.</p>
                        <p>—Sissignore!</p>
                        <p>E ad uno ad uno, il padrone le mostrò tutti i libri francesi, lasciandole
                              leggere i frontespizi, senza stancarsi, arricciando soltanto il naso
                              alle zaffate avvinazzate dell'ubbriaca; poi, ad un tratto, lei
                              esclamò:</p>
                        <p>—Adesso, buona sera; me ne vado.</p>
                        <p>—Un'altra volta?</p>
                        <p>Il professore rimise i libri a posto, chiuse lo scaffale e le disse:</p>
                        <p>—Non potete andarvene, perché siete digiuna; non avete preso un boccone!
                              Posso farvi andar via digiuna?...</p>
                        <p>Lei si mise a scrollare il capo.</p>
                        <p>—Lei è buono... è caritatevole... ma io me ne vado!</p>
                        <p>—Io vi dico che non ve ne andrete!</p>
                        <p>—È inutile...</p>
                        <p>—Non ve ne andrete, avete capito, corpo del diavolo?...</p>
                        <p>—È inutile...</p>
                        <p>—Ubbriacaccia!</p>
                        <p>—Lei può parlare; ma io me ne vado...</p>
                        <p>Allora egli la spinse fuori dello studio e si chiuse dentro. Venne sua
                              moglie:</p>
                        <p>—Siamo sempre da capo?</p>
                        <p>—Stasera non finisce bene...</p>
                        <p>—Sai che vogliamo fare? Annotta: accendiamo i lumi e fingiamo di andare a
                              letto. Ci chiuderemo nelle nostre stanze. Finirà per coricarsi anche
                              lei...</p>
                        <p>Fecero così; ma mentre accendevano i lumi e si chiudevano nelle stanze
                              coi bambini, Céline, più insistente, con voce più stridula,
                              attaccandosi al braccio del professore, esclamava:</p>
                        <p>—Mi apre?... Mi apre?...</p>
                        <p>—Andate a dormire!</p>
                        <p>Come si furono chiusi, il professore ingiunse ai bambini, a voce
                              bassa:</p>
                        <p>—State zitti!... Bisogna fingere di dormire.</p>
                        <p>E si misero tutti ad origliare dietro l'uscio, per sentire che cosa
                              faceva l'ubbriaca.</p>
                        <p>—Minchione!... — diceva Céline, rimasta sola al buio. — Cosa crede?... Io
                              me ne vado... Eh!... All'ave.... me ne debbo andare!... Credono di
                              farmela... bella questa commedia!... — A voce più alta, riprendeva: —
                              Signore, mi apre?... signore?...</p>
                        <p>Il professore, cominciando a perder la pazienza, diceva piano a sua
                              moglie:</p>
                        <p>—Credi pure che questa vecchia non smetterà!</p>
                        <p>—Se vuoi lasciarla andare!...</p>
                        <p>—Ma adesso è notte proprio... Se cade per istrada, se la schiaccia una
                              carrozza, che cosa diranno di noi?...</p>
                        <p>—Signore, mi apre? — gridava adesso Céline, borbottando un'altra
                              filastrocca incomprensibile.</p>
                        <p>Poi tacque, ma s'intese il suo passo avvicinarsi all'uscio, su cui venne
                              a picchiare.</p>
                        <p>—Signora, buona sera; me ne vado.</p>
                        <p>I bambini dettero in una risata.</p>
                        <p>—Volete star zitti? — ingiunse il professore irritatissimo, intanto che
                              l'altra ripeteva:</p>
                        <p>—Lei è alzato, signore; mi apre?</p>
                        <p>Vi fu un nuovo silenzio, quando a un tratto l'uscio cominciò a scuotersi,
                              dai calci, dai pugni che l'ubbriaca vi assestava.</p>
                        <p>—Me ne vado... buona sera...</p>
                        <p>—Ah, sì?...</p>
                        <p>Come una furia, svincolandosi dalla moglie che cercava di trattenerlo, il
                              professore corse ad afferrare un bastone e schiuse l'uscio con
                              violenza.</p>
                        <p>—Non la volete finire?</p>
                        <p>—Mi apre!...</p>
                        <p>—Ah, no?... — e le assestò una prima legnata.</p>
                        <p>—Aiuto!... Me ne voglio andare... Aiuto!...</p>
                        <p>Allora, uscito dalla grazia di Dio, il professore cominciò a picchiar
                              sodo, col bastone, con le mani. Buttata per terra, l'altra gettava
                              acute strida, intanto che la padrona correva a chiudere le finestre
                              perché i vicini non sentissero, e che tornava vicino al marito,
                              scongiurando:</p>
                        <p>—Lascia che se ne vada!... per carità... lasciala andare!...</p>
                        <p>Con le mani rosse, cogli occhi accesi, il professore andò a schiudere
                              l'uscio di casa.</p>
                        <p>—Esci, troiaccia!... Esci, o t'accoppo!...</p>
                        <p>Gemendo, tastandosi per tutto il corpo, Céline non si muoveva, e poi che
                              il professore minacciava di ricominciare, la signora la sollevò lei,
                              spingendola fuori.</p>
                        <p>—Andatevene... presto!... scappate!...</p>
                        <p>Come fu sul pianerottolo, Céline tacque. Si passò le mani sulla faccia,
                              si mise lo scialle in testa, e cominciò a scendere i gradini della
                              scala, ad uno ad uno, barcollando. E barcollando, costeggiando i muri,
                              minacciata dai cavalli, dalle fruste dei cocchieri nel traversare le
                              vie, se ne andò verso la Vicaria, per le straducole strette e sporche
                              che adesso erano mezzo buie e deserte. Dietro i magazzini di Vasta,
                              fermossi dinanzi ad una casupola e picchiò alla porta tarlata.</p>
                        <p>Non rispose nessuno, ma si sentivano delle voci venire dall'interno.</p>
                        <p>Céline riprese a picchiare più forte, e come non aprivano ancora,
                              cominciò a chiamare:</p>
                        <p>—Michelino!... Michelino!... Sono io... Apri, sono io!... È tardi... Quei
                              porci non volevano lasciarmi andare... Ahi!... sono tutta pesta...</p>
                        <p>Non aprivano neanche adesso. Per la strada non passava nessuno e solo si
                              sentiva da lontano il martellare dei guardiani, sulle grate del
                              carcere.</p>
                        <p>—Michelino!... — gridava Céline, picchiando più forte come le voci
                              dall'interno si facevano più allegre, con dei canti e un tintinnio di
                              bicchieri. — Michelino... non sei solo!... Me l'hai fatta, porco!...
                              Con chi sei?... Apri, Michelino... Mi hai detto tu di venire!... Chi è
                              questa ciabatta?... Ti sei presi i miei denari, ladraccio
                              svergognato!... Sono stata picchiata per te!... Aprimi,
                              Michelinuccio...</p>
                        <p>Poi di nuovo urlava, poi si faceva ancora supplicante, poi tempestava:
                              "Apri!" finché l'uscio si spalancò improvvisamente.</p>
                        <p>Come la donna voleva irrompere nella camera, Michelino le dette uno
                              spintone violento, mandandola per terra in mezzo alla via.</p>
                        <p>—Sangue di Giuda, che cimice!</p>
                        <p>E tornò dentro, sprangando.</p>
                  </div>
                  <div type="chapter">
                        <head>I vecchi</head>
                        <p>Erano seduti sulla panchetta a strisce gialle e rosse, sotto i platani
                              nudi, e il viale del giardino si allungava dinanzi, allagato dal sole,
                              tra due file di statue sulle basi delle quali l'edera s'abbarbicava.
                              In fondo, la montagna tutta candida di neve, come una campana di
                              zucchero.</p>
                        <p>Uno era piccolo, giallognolo, con un collare di barba bianchissima:
                              teneva una fascia di lana sulle spalle e le mani appoggiate al pomo
                              d'avorio antico di un grosso bastone. L'altro era robusto, rosso nel
                              viso tutto sbarbato e liscio malgrado l'età: il colletto della camicia
                              si abbatteva sul bavero della giacca di panno grossolano, mostrando a
                              nudo il collo bronzino. In mezzo a loro, due soldati che parlavano in
                              dialetto.</p>
                        <p>Il grande vecchio gettava di tanto in tanto delle occhiate timidamente
                              curiose sui militari, esaminando le ghette di tela che ricoprivano gli
                              scarponi, i pantaloni filettati di rosso, le stelline del bavero, la
                              sciabola—baionetta. D'altro lato, il piccolo vecchio si passava a
                              momenti una mano sulla bocca, tossiva, si guardava intorno, come
                              preparandosi a dire qualche cosa e non sapendosi ancora decidere.</p>
                        <p>Rannicchiatosi meglio nel suo angolo, chiese finalmente:</p>
                        <p>—Lor signori sono continentali?</p>
                        <p>I soldati continuavano a parlare, come non fosse.</p>
                        <p>Dopo un poco, egli tossi di nuovo, più forte e riprese:</p>
                        <p>—Di che paese sono lor signori?</p>
                        <p>—Mi sun mudnes — rispose il soldato che gli stava vicino, e riattaccò il
                              discorso col suo compagno.</p>
                        <p>Il vecchio parve meditare un poco quella risposta; cavò di tasca un
                              fazzoletto a scacchi rossi e neri; si soffiò il naso scuotendo il
                              capo, rimise in tasca il fazzoletto dopo averlo piegato accuratamente,
                              e ripigliò:</p>
                        <p>—Quanto hanno ancora da stare sotto l'armi?</p>
                        <p>Il soldato chiese, bruscamente:</p>
                        <p>—Cuss l'ha ditt?</p>
                        <p>—Dico, se tornano a casa presto?</p>
                        <p>—Minga adess! — e si mise a ridere.</p>
                        <p>L'altro vecchio stava a sentire, guardando discretamente. Pel viale, a
                              quando a quando, una carrozza sfilava, al passo; dei ragazzi si
                              rincorrevano, sotto gli occhi delle governanti.</p>
                        <p>Come i soldati si alzarono, una balia venne a prendere il posto vuoto. Il
                              bambino girava intorno gli occhi senza sguardo, col braccio disteso,
                              annaspando.</p>
                        <p>Il piccolo vecchio riprese ad armeggiare, cercando di attaccar discorso.
                              Sorrise al piccolino e gli mise sotto il naso il manico d'avorio del
                              suo bastone.</p>
                        <p>—Bellino!... Bellino!... Come si chiama?</p>
                        <p>Quello fece una smorfia e scoppiò in pianto.</p>
                        <p>—La ninna, Ninì; bello Ninì... — ripeteva la balia, sballottandolo. — La
                              ninna di mamma tua...</p>
                        <p>Ma come il vecchietto gli mostrava ancora il pomo d'avorio, il bambino
                              ripigliava a piangere. Della gente si fermava; due seminaristi che si
                              tenevano per mano ridevano.</p>
                        <p>Esaurito ogni tentativo, la balia andò via. I pretini sedettero al posto
                              lasciato vuoto. Si cavarono entrambi i tricorni, posandoli sulle
                              ginocchia, e avvicinate le teste tonsurate, cominciarono a
                              parlottare.</p>
                        <p>Il vecchietto esclamò:</p>
                        <p>—Bel tempo!... — Poi, rivolgendosi ai seminaristi: — Avete la passeggiata
                              tutt'i giorni?</p>
                        <p>—Tre volte la settimana — e non gli dettero più retta.</p>
                        <p>Allora egli si mise a scavare la terra con la punta del bastone,
                              masticando a vuoto; e come i pretini se ne andarono via anch'essi,
                              tenendosi sempre per mano, egli si trascinò, lentamente, senza
                              alzarsi, verso il grande vecchio, in modo che nessuno potesse sedersi
                              più in mezzo. Arrestandosi a fianco del vicino, guardò per aria e
                              disse:</p>
                        <p>—Bella giornata!</p>
                        <p>L'altro rispose subito, con un tono di deferenza:</p>
                        <p>—Bellissima giornata, sissignore!</p>
                        <p>—La neve è a Nicolosi — e additava la montagna. — Nicolosi è qua; lì c'è
                              Trecastagni... Dall'altra parte, se uno scavalca il Mongibello, trova
                              Bronte. Ci siete stato, a Bronte?</p>
                        <p>—Io, nossignore.</p>
                        <p>—Io ci sono stato molto tempo, dopo il sessanta, un affare di ventisei
                              anni addietro... misuratore del catasto, che non era una cosa
                              liscia... Bisogna sapere, già, prima di tutto, che coi Brontesi non si
                              scherza... a segno, che successero i fatti del sessantuno...</p>
                        <p>Fece una piccola pausa, aspettando di essere interrogato; come l'altro lo
                              guardava rispettosamente, pendendo dalle sue labbra, riprese:</p>
                        <p>—Io glie l'avevo detto, in Casino, ai signori, proprietari, civili, che
                              il popolo non mi andava, e guadagnava la mano ogni giorno di più. A
                              chi dicevo, a questo bastone?... Avevano il capo alla politica, che
                              doveva arrivar Garibaldi, e i borbonici se ne stavano rintanati nelle
                              loro campagne. "Ma badate che la mala gente va attorno!... che tiene
                              consiglio nella taverna di Piede—di—banco!... che un giorno o l'altro
                              non potremo più scender nelle vie!...".</p>
                        <p>—Giustamente!... — approvava l'altro, chinando il capo.</p>
                        <p>Il vecchietto si grogiolava dentro il soprabito, si adattava meglio la
                              fascia al collo, si tirava le maniche sulle punte delle dita e
                              riprendeva:</p>
                        <p>—A chi dicevo, a questo bastone? Niente!... Invece, davano loro fucili,
                              polvere e palle, col pretesto della rivoluzione; come se non fossero
                              bastati i temperini, certi temperini lunghi così, che ognuno di quegli
                              amici portava alla cintura!... Ma tanto va la secchia al pozzo, finché
                              si rompe! E lascia fare oggi, e lascia far domani, finì col sacco e
                              fuoco...</p>
                        <p>—Madonna del Carmine!</p>
                        <p>—Il pretesto erano le tasse, che l'annata era stata cattiva e l'esattore
                              succhiava il sangue della povera gente. Ma la vera tassa era la
                              vendetta, e il denaro del prossimo. Voi mi avevate fatto un torto? Io
                              venivo a casa vostra, a farmi giustizia con le mie mani, sfondando,
                              bruciando, ammazzando...</p>
                        <p>—Ma i civili, niente?... — chiese l'altro, passandosi una mano sul
                              mento.</p>
                        <p>—I civili?... Volevano scendere in piazza; non mandarono a chiamare anche
                              me? Fossi stato pazzo! Quando lo dicevo io, che si poteva mettere un
                              riparo senza ammazzare una mosca, nossignore: "Questa è polvere!
                              Questi son quattrini!... Abbasso Francesco II!...". Ora che il popolo
                              si scatenava contro i cappelli, bisognava andare incontro a morte
                              sicura; che prima di scendere in istrada dovevate confessarvi e
                              comunicarvi!... Com'erano curiosi! Pelle una ne abbiamo, e pelle per
                              pelle, sapete come si dice, meglio la tua che la mia!...</p>
                        <p>—Eccellente!... dice bene vossignoria!...</p>
                        <p>—Se dico bene! Dio ci liberi a furore populi!... — Allora, il vecchietto
                              si mise a sentenziare, con un'aria di beatitudine, alzando un dito per
                              aria: — Il popolo è come una bestia di cavallo, generoso, che si fa
                              caricare come un asino, ma guai a toccargli la coda. Così sentite i
                              giornali pigliarsela col governo, perché intasca le tasse. Io vorrei
                              dir loro: O bestie, se pagate le tasse non avete il gas, le ferrovie e
                              le scuole gratis?</p>
                        <p>—Sissignore! Tal'e quale!</p>
                        <p>Il grande vecchio approvava sempre, deferentemente, tutti gli argomenti
                              dell'altro che citava la gazzetta e vantava la propria esperienza.</p>
                        <p>—Io ne ho visto di tutti i colori, e mi fanno ridere, quando dicono!...
                              Questi che adesso vedete consiglieri e commendatori, prima erano
                              borbonici più di Satriano. E non parliamo di chi mise fuori una
                              bandiera al 48 o al 60! Invece, chi ha fatto il suo dovere!...</p>
                        <p>Com'egli si fermò un momento, piegando il capo a destra e a sinistra,
                              l'altro che si grattava un orecchio volendo parlare anche lui e non
                              osando interromperlo, disse:</p>
                        <p>—Anch'io ho vista la rivoluzione.</p>
                        <p>—Sì? O quando?</p>
                        <p>—A Leonforte, nel quarantotto... Ecco qua: io ero a Caltanissetta, col
                              mio padrone, l'intendente Ramondino, il prefetto di quei tempi. Un
                              giorno, arriva un galantuomo da Leonforte, in carrozza, con una
                              bandiera a tre colori; ma non diceva niente. La popolazione, come le
                              mosche. Che si fa, che non si fa, l'intendente lo manda in fondo a un
                              carcere... Tutt'in una volta, arrivano quelli di Palermo: "Se gli
                              torcete un capello, qui non resta pietra su pietra; ci sono ventimila
                              Palermitani pronti a marciare!". Voci, grida: "Viva Palermo!" e il
                              galantuomo è liberato, che mentre si parlava di morte, festa e
                              quarantore! L'intendente, visto come si mettono le cose, mi chiama e
                              dice: "Calogero, io son padre di famiglia, dice, e me ne vado a
                              Napoli: tu fai quel che ti piace: ma se vuoi venirtene a Napoli, ti
                              raccomando di portarmi la roba...". Allora, c'era la bella gioventù, e
                              la gioventù non conosce pericoli. Nientedimeno, me ne andai dal mio
                              padrigno che era una bestia, sant'anima, più di me. Dico: "Il padrone
                              vuole che gli porti la roba a Napoli; che cosa debbo fare?". "Portala"
                              dice, "il padrone è un brav'uomo, tu sei giovane"; poi, dice:
                              "carcere, malattia, necessità, si conosce l'amistà". Sia fatta la
                              volontà di Dio; metto la roba in tredici carri, e la carrozza con la
                              serva che fanno quattordici, e me ne vado per Castro—Giovanni. Arrivo
                              a Leonforte. La piazza, piena come un uovo, e appena mi vedono:
                              "Questa è roba dell'intendente; diamola al fuoco!". Viene uno e
                              m'afferra pel colletto: "Tu ora vai fucilato!".</p>
                        <p>Il narratore s'era alzato, facendo il segno, con le braccia un po'
                              tremanti, di sparare un fucile; l'altro, ammutolito, spingeva gli
                              occhietti curiosi sul compagno ancora imponente malgrado la curvatura
                              dell'età.</p>
                        <p>—Immaginate un po' che spavento!</p>
                        <p>—Cose viste con quest'occhi; non racconto favole! Dunque, Beppe Franco,
                              non so se vossignoria l'ha sentito nominare, un pezzo di giovanotto
                              alto così, punta il fucile e dice: "Carogna, sei morto!...".
                              Frattanto, diciamo che il padrone, prima di partire, mi aveva
                              consigliato: "Fatti una coccarda coi tre colori; se mai, ti potrà
                              servire". Io avevo fatto la coccarda, e la tenevo sotto il ferraiolo,
                              che non si vedeva. Allora, come Beppe Franco fa per sparare, io apro
                              il ferraiolo e mostro i tre colori... Se no, ero spacciato! Ma andiamo
                              che la popolazione gridava sempre: "A morte!... fucilato!..." e i
                              carrettieri che tremavano come foglie! Viene quello, e dice:
                              "Consegniamolo al comitato!". Mi tirano al comitato, che appena
                              entriamo il portone si chiude dietro. Chi parla di qua, chi parla di
                              là, e non si sapeva di che morte dovessi morire. Al comitato, c'era il
                              cavaliere; il cavaliere San Vincenzo; e come mi vede, che ero stato
                              anche al suo servizio, 'viene a dirmi: "Chi dia volo ti porta qui?".
                              Io gli racconto tutta la storia, che venivo con la roba di Ramondino,
                              e non sapevo niente. Frattanto il presidente mi domanda: "Di che paese
                              siete?". Io dico: "Eccellenza, sono di Girgenti". Voleste vedere? Il
                              cavaliere mi butta le braccia al collo: "È di Girgenti! Il primo paese
                              che si è ribellato! Viva Girgenti! Viva la libertà!...". E così il mio
                              paese porco mi salva la vita... </p>
                        <p>—Oh! Oh! Oh! — Il vecchietto si dimenava sulla panchetta, dal piacere,
                              dalla meraviglia. Un piccolo cerinaro si era fermato lì innanzi e
                              stava anch'egli a sentire.</p>
                        <p>—Allora, il comitato dice: "Facciamolo accompagnare a due miglia di via e
                              se ne vada dove gli piace". Prima, vogliono le chiavi delle casse per
                              vedere se c'era niente. Io dico: "Le chiavi non ve le posso dare, per
                              la ragione, dico, che le ha il padrone". Un altro casa del diavolo!
                              Basta, come Dio vuole, cinque nobili, gran signori, cacciatori, mi
                              mettono in mezzo, per accompagnarmi a due miglia fuori il paese; una
                              folla, gran quantità di torcie, fucili e pistole, le donne alle
                              finestre: l'inferno! Il cavaliere mi tira pel soprabito e ci perdiamo
                              in mezzo alla gente. Cammina, cammina, entriamo in una farmacia; il
                              cavaliere mi raccomanda allo speziale e se ne va. Resto tre giorni
                              chiuso; al terzo giorno, so che la roba è partita per Troina. Scappo,
                              di notte; raggiungo la roba e la carrozza con la serva, e arrivo a
                              Troina. Appena arrivo, viene uno, armato come un porcospino, e
                              domanda: "Che roba è questa?". Quella bestia della donna non risponde:
                              "È la roba dell'intendente? ". Come se fossero tempi! Ma quello,
                              vedendomi tramutato in faccia, dice: "Denari ve ne trovate?...".</p>
                        <p>—Meglio! — e il vecchietto strizzava un occhio, con aria d'intelligenza.
                              Adesso anche il giardiniere si era avvicinato, e tutti restavano in
                              ascolto come dinanzi ai cantastorie della Marina.</p>
                        <p>—Meglio difatti! Mi restavano, di denari, trent'onze, delle cinquanta che
                              mi aveva consegnato il padrone; ne do dieci: "Bastano dieci onze?".
                              Dice: "Vedremo quel che si può fare". E mi nasconde in un magazzino.
                              Torna un giorno dopo: "Bisogna aspettare, dice; denari che ne avete
                              ancora?...". A farla corta, tutte le trent'onze se ne vanno, a poco a
                              poco. Allora faccio una pensata, di scrivere al padrone... Che padrone
                              e padrone! Il povero signore era scappato, di nascosto, fino a
                              Trapani; si era chiuso, lui, sua moglie e i bambini, dentro la stiva
                              di un bastimento francese, ed era partito per Marsiglia...</p>
                        <p>—Oh che storia! che storia! — esclamò l'altro, ricavando di tasca il suo
                              fazzoletto e portandoselo al naso.</p>
                        <p>—Aspetti, ancora non è niente! Arrivo, con la grazia di Dio, a Messina.
                              Senza danari come si fa? Vendo la carrozza, che era costata
                              trecent'onze — bisognava vederla! — la vendo per quarant'onze, a
                              Litteri, dirimpetto l'ospedale. Vendo un asino, di tredici onze, per
                              quaranta tarì...</p>
                        <p>Il vecchietto era rimasto col naso fra le dita e il fazzoletto pendente,
                              immobile nella stupefazione.</p>
                        <p>—E m'imbarco con tutta la roba. Da Messina, il bastimento fa cinque
                              miglia e torna indietro. Una tempesta dell'inferno, che le budella
                              uscivano di bocca. Stiamo due giorni a Messina, e mettiamo una
                              settimana per arrivare a Napoli. A Napoli arrivo il 14 maggio, giusto
                              in punto per vedere il quindici. Vossignoria sa che cosa fu il 15
                              maggio?</p>
                        <p>—Sicuro, sicuro! — ma il misuratore del catasto non levava gli occhi dal
                              vicino, aspettando curiosamente.</p>
                        <p>—Il 15 maggio era tutta Napoli in fuoco, con la rivoluzione che pigliava
                              piede, e la truppa sotto l'armi: reggimenti della guardia, reggimenti
                              svizzeri, battaglioni cacciatori: che il giovane del caffè Benvenuti
                              si metteva ogni giorno alla finestra, col fucile spianato, per sparare
                              addosso a Ferdinando, se si affacciava. Io ero dai parenti del
                              padrone, che stavano chiusi in casa, dalla paura; ma, quanto a me,
                              potevo andare dove mi piaceva, che i Siciliani erano trattati come
                              signori. Quaranta mila Siciliani c'erano in Napoli, e quelli che non
                              trovavano alloggio se li prendevano nelle case, a tre e a quattro per
                              volta, come fratelli, viva la libertà! "Ma se i realisti vincono" mi
                              dicevano i parenti del padrone, "tu vai fucilato!". Ora, la notte del
                              quattordici, vennero a picchiare all'uscio, cercando legname, per
                              barricate; vossignoria conosce, la strada murata...</p>
                        <p>—So bene, so bene; per sparare al sicuro...</p>
                        <p>—Giust'appunto. Allora, fatte le barricate, la mattina alle undici e un
                              quarto prima di mezzogiorno cominciò il fuoco. Sa com'era il fuoco? Ha
                              sentito i mortaretti, per Sant'Agata? Più forte, e fino alle cinque di
                              sera, senza cessare un momento. Il comandante di Sant'Elmo — che la
                              famiglia reale, se perdeva, doveva calarsi nei trabocchetti — aveva
                              l'ordine di tirare cannonate sopra Napoli, che è tutta di sotto, come
                              la palma d'una mano; ma bisogna esserci stato, per averne un'idea...
                              Il comandante, invece, tirò tre sole cannonate, a polvere. Ma fino
                              alle cinque, i realisti perdevano. Alle cinque vengono fuori il primo
                              e il quarto reggimento svizzero; e, Madonna del Carmine! succede una
                              carneficina: case sfondate, bruciate; uomini, donne e bambini: un
                              macello, che nella notte Ferdinando fece nascondere tutti i morti, per
                              non farli contare...</p>
                        <p>—Lo credo bene!</p>
                        <p>—Ma se non erano il primo e il quarto reggimento svizzero, gliene
                              toccavano di quelle da dirle al medico. Il secondo e il terzo
                              reggimento erano pronti a venir fuori, ma non ce ne fu bisogno...
                              Andiamo intanto che in casa non c'era né pane né acqua, e la signorina
                              era ammalata! Viene sua madre e si butta alle mie ginocchia:
                              "Calogero, bisogna che tu vada a comprar la medicina!...". Vado fuori,
                              a Dio la sorte, e trovo uno speziale, alla Carità; ma mentre faccio
                              per picchiare, una pattuglia esce da San Liborio, e spiana i fucili...
                              Madonna del Carmine, questa volta non c'è scampo!... Il sergente dice:
                              "Inginocchiati!...". Come se le gambe mi reggessero! Io m'inginocchio,
                              più morto che vivo. Dice: "Grida: Viva lo Re". Io non avevo fiato in
                              gola; dico: "Viva lo Re!". E così sono salvo...</p>
                        <p>A un tratto il misuratore del catasto si alzò, incappucciandosi meglio
                              nella sua fascia di lana: il sole era declinato e un brivido di freddo
                              passava per l'aria.</p>
                        <p>—Tanti guai per la roba del padrone! — esclamò, sul punto di andarsene. —
                              Se ero voi, dico la verità, la roba l'avrei spedita, ma io me la sarei
                              battuta!</p>
                  </div>
                  <div type="chapter">
                        <head>Donna di casa</head>
                        <p>Nella notte, la carrozzella venne a fermarsi dinanzi alla Questura. La
                              guardia di piantone chiamava, verso la scala:</p>
                        <p>—Trovato!</p>
                        <p>—Vengo!</p>
                        <p>Il brigadiere, intanto che Trovato finiva di passarsi, in un angolo della
                              camerata, al lume d'un mozzicone di candela, un abito mezzo da
                              borghese e mezzo da operaio, gli ripeteva:</p>
                        <p>—Prendi qualcun altro!... È un'operazione delicata, potresti aver bisogno
                              d'aiuto!...</p>
                        <p>—Brigadiere, non lo dite neppure — rispose Trovato, annodandosi una
                              cravatta verde.</p>
                        <p>—E tu fa come vuoi!... Per me, piglierei almeno un compagno, da tener
                              sotto mano. Non per nulla fanno quel mestiere: sono gente furba, che
                              non si lascerà cogliere...</p>
                        <p>—E se loro son furbi, io sono più furbo di loro!</p>
                        <p>—Beh, lo so che sei furbo! Per questo i superiori t'hanno scelto. Ma non
                              vorrei che facessi fiasco...</p>
                        <p>—Brigadiere! — esclamò Trovato, piantandosi in testa un berretto a barca,
                              con due piccoli capi svolazzanti sulla nuca, come quello dei
                              carrettieri. — Io l'ho detto al signor questore: questa è spedizione
                              che bisogna fare o soli, o niente! Non si tratta solamente di
                              arrestarli, ma di acchiapparli in flagranti. E il signor questore m'ha
                              dato ragione!...</p>
                        <p>Il brigadiere si strinse nelle spalle.</p>
                        <p>Trovato dette un'ultima occhiata al suo camuffamento, si tirò un poco più
                              innanzi sulla fronte il berretto e uscì nella corsia. La lanterna la
                              rischiarava un poco nel mezzo; le estremità si perdevano in una
                              tenebra fitta. Passando dinanzi alla camera del delegato, Trovato vide
                              luce dalle commessure dell'uscio e si sentì chiamare:</p>
                        <p>—Chi è?</p>
                        <p>—Son io, Trovato.</p>
                        <p>L'uscio s'aperse; il delegato, in maniche di camicia, si affibbiava una
                              cintura di cuoio intorno al ventre.</p>
                        <p>—Dove vai?</p>
                        <p>—Alla Viagrande... per l'affare della donna—di—casa... quella che fa
                              morire la gente, coi suoi rimedi.</p>
                        <p>—E vai così, solo?</p>
                        <p>Trovato sorrise, portando l'indice alla fronte.</p>
                        <p>—Ho il mio piano!</p>
                        <p>Il delegato si mise a ridere. Poi chiese:</p>
                        <p>—Non mi fate sbagliare il treno? Parte proprio alle quattro e cinque?</p>
                        <p>—Sissignore!</p>
                        <p>—Va bene; puoi andare. Buone cose!</p>
                        <p>—Grazie, signor delegato!</p>
                        <p>Scese le scale. Il portone era socchiuso, e il piantone, avvolto in un
                              ampio cappotto, stava sulla soglia del corpo di guardia, fregandosi le
                              mani.</p>
                        <p>—Dove vai?</p>
                        <p>Trovato fece un segno col braccio, accennando lontano. L'altro lo strinse
                              alla vita, per chiasso; ma sentendo che non teneva armi sotto i panni,
                              chiese, meravigliato:</p>
                        <p>—Non sei a cavallo?...</p>
                        <p>—Sono in carrozza, — rispose Trovato, saltando a cassetta, accanto al
                              cocchiere.</p>
                        <p>La carrozza partì, con un tintinnìo di sonagli. Le vie erano deserte e
                              mezzo buie, con la metà dei fanali spenti. Di tratto in tratto,
                              qualche passante, colle mani in tasca e la testa china, alzava un poco
                              gli occhi a guardare verso il legnetto. All'ufficio del Dazio—Consumo,
                              sotto il lampione, due guardie incappottate fumavano. Per la salita,
                              la carrozze si mise al passo.</p>
                        <p>Trovato aveva accesa la sua pipa, ascoltando dal compagno il fatto della
                              spedizione di Picanello.</p>
                        <p>—Ci fece vedere cavalli verdi, quel brigante d'un pecoraio! Dietro il
                              muro, tirava dei sassi che arrivavano meglio d'una revolverata! Io
                              avevo tirato il cavallo dietro la casina, vedendo il pericolo; perché
                              i sassi piovevano tutti da quel lato...</p>
                        <p>L'altro interruppe:</p>
                        <p>—Un momento: sei sicuro che alla Viagrande nessuno conosca la
                              carrozza?</p>
                        <p>—Nessuno; è la nuova.</p>
                        <p>—Va bene.</p>
                        <p>La guardia che faceva da cocchiere riprese la sua narrazione; ma Trovato
                              non gli dava retta, guardando per aria. La carrozza andava sempre al
                              passo, per la via della Barriera, fra le vigne e i giardini.
                              Cominciava ad albeggiare e il freddo era frizzante.</p>
                        <p>—E così se il tenente non comandava di far fuoco, dopo che Erasmo Brigida
                              mandava sangue dalla bocca e il maresciallo si buttava a terra, con la
                              gamba rotta, non l'avremmo preso nemmeno...</p>
                        <p>—Senti un po' — avvertì a un tratto Trovato; — tu non entrerai in nessuna
                              stalla, non parlerai con nessuno: ti metterai invece ad aspettarmi
                              dove ti dirò io...</p>
                        <p>—Va bene.</p>
                        <p>—Paglia pel cavallo n'hai portata?</p>
                        <p>—Per due giorni!</p>
                        <p>—Va bene!</p>
                        <p>Scendevano dei carri pieni di casse d'aranci: i carrettieri, distesi
                              sopra una pelle, dormivano; lasciando ai muli di trovarsi la via. Ogni
                              tanto, quando la strada era in pianura e la carrozzella trottava, la
                              guardia gridava un ohé: guarda—voi!... facendo schioccar la
                              frusta.</p>
                        <p>—Da canto! Tiratevi indietro!...</p>
                        <p>Alla Punta, il sole sorgeva; qualche imposta si apriva.</p>
                        <p>—Adesso, siamo vicini...</p>
                        <p>L'ultimo tratto della via fu fatto di carriera. Giunti che furono dinanzi
                              alle prime case della Viagrande, Trovato disse:</p>
                        <p>—Prendi a mano manca.</p>
                        <p>Sulla strada del Fleri, all'ombra di un muro alto, fece fermare. Allora
                              saltò a terra, ripetendo al compagno le ultime raccomandazioni.</p>
                        <p>—Tu resterai qui. Non ti muovere, siamo intesi? </p>
                        <p>—C'è tempo?</p>
                        <p>—Eh! chi sa...</p>
                        <p>E scese per la via di Sant'Antonio. Alla Vena, entrò in un'osteria che
                              stava all'angolo d'una viottola.</p>
                        <p>—Comare, mezzo litro di quello buono!</p>
                        <p>L'ostessa portò un boccale ed un bicchiere. Trovato, prima di bere,
                              chiese:</p>
                        <p>—Come va la vendemmia da queste parti?</p>
                        <p>—Sia lodato, non possiamo lamentarci.</p>
                        <p>—Buono! — esclamò, bevuto che ebbe. — E ditemi una cosa: questa vigna qui
                              a fianco di chi è?</p>
                        <p>—La nostra, questo pezzetto; ma è niente, due palmi di roba.</p>
                        <p>—Eh! vorrebbe averla ognuno!</p>
                        <p>L'ostessa sorrideva di soddisfazione, passandosi una mano sul ventre
                              pieno. Un bambino di tre anni, sbucato di dietro il bancone, si
                              avanzava balzelloni e venne a tirare la madre per la veste.</p>
                        <p>—Gioia! figlio! — fece lei, prendendoselo in braccio.</p>
                        <p>Trovato sorrideva al piccolino che apriva e chiudeva la manina
                              sudicia.</p>
                        <p>—Dice che qui c'è il vaiolo?</p>
                        <p>—E come, scansàtene! L'altro giorno è morto il bambino di massaro
                              Francesco, una gioia di figlio che bisognava vederlo quant'era
                              bello!... E intanto, nel tempo di tre giorni se n'è andato!...</p>
                        <p>—Ma i medici?</p>
                        <p>—Sanno assai, i medici! Fanno morire i cristiani, dopo averli smunti a
                              ricette...</p>
                        <p>—E allora, che si deve morire come i cani?...</p>
                        <p>La comare disse, a voce più bassa:</p>
                        <p>—Noi abbiamo la comare Pina...</p>
                        <p>—Chi è la comare Pina? — chiese curiosamente Trovato.</p>
                        <p>—La comare che sta qui vicino... in fondo a questa viottola. Lei conosce
                              tanti rimedii, che ha un libro di magia pieno di figure, e anche leva
                              e mette gl'incantesimi, se uno, figuriamoci, non può togliersi di
                              testa una cosa, oppure se vuole che un'altra persona pensi a
                              lui...</p>
                        <p>—Guarda! guarda!... — esclamava Trovato, pieno di stupore. — Allora, è
                              una magàra?</p>
                        <p>—Già... ma lei non vuole che la chiamino così.</p>
                        <p>—E perché?</p>
                        <p>—Lo sa lei! — rispose l'altra, stringendosi nelle spalle. — Ma quando dà
                              un rimedio oppure fa, diciamo, un incantesimo, non vuole che si dica,
                              che se ne parli con nessuno...</p>
                        <p>—No, eh?</p>
                        <p>—Niente!</p>
                        <p>E, quasi temendo di aver parlato troppo, non aggiunse altro.</p>
                        <p>—Ma, ditemi un po', — riprese Trovato — i suoi rimedii fanno sempre
                              guarire?</p>
                        <p>—Certe volte, sì; certe altre, si muore... </p>
                        <p>—Ah, si muore?</p>
                        <p>—Coi medici, non si muore? — replicò l'altra.</p>
                        <p>—Giusto!... giustissimo!... E poi, una volta bisogna pur morire!...</p>
                        <p>—Eh!</p>
                        <p>Ma l'ostessa si guardava intorno, guardava sospettosa verso l'uscio.</p>
                        <p>—Mi figuro che si farà pagare — disse ancora Trovato.</p>
                        <p>—Ah, per questo, sì!... Due lire, cinque lire, dipende... oppure, una
                              misura di fave, una quartàra di vino, quelli che non hanno denari.</p>
                        <p>—Vi dico la verità!... — esclamò allora Trovato: — Se fa morire come i
                              medici e si fa pagare come i medici, io non ci avrei fiducia... Che
                              cosa direste voi, se per causa sua vi morisse, Dio ne scansi, qualcuno
                              in casa?</p>
                        <p>—Scansàtene!... — esclamò la donna, stringendosi al petto il figliuolo.
                              Poi aggiunse: — Eh!... certamente...</p>
                        <p>Si mise a sedere vicino al banco, col bambino sempre in braccio, e
                              scuoteva il capo.</p>
                        <p>—Certamente... — riprese — ci sono quelli che mormorano... ma non gli
                              conviene di parlare...</p>
                        <p>—Perché?</p>
                        <p>L'altra aggiunse, a bassa voce, paurosa: — Perché lei è
                              donna—di—casa...</p>
                        <p>—Davvero?</p>
                        <p>Trovato era rimasto, dallo stupore; e si grattava la testa.</p>
                        <p>—E sentiamo... cosa fa? — chiese, dopo un poco.</p>
                        <p>—Che cosa?... quello che fanno le donne di casa. La notte, mentre pare
                              che sia a letto con suo marito, va attorno per il mondo, entra nelle
                              case, mette tutto sottosopra, getta malefizii per le campagne, fa
                              inacidire il vino...</p>
                        <p>—Tutte le notti?</p>
                        <p>—No; quella del sabato e del mercoledì. </p>
                        <p>—Voi l'avete vista?</p>
                        <p>—Io?... lontano sia!... — E l'ostessa si fece il segno della croce.</p>
                        <p>Trovato restava pensieroso.</p>
                        <p>—E suo marito che cosa fa?</p>
                        <p>—Lui fa lo zappatore; ma la aiuta anche nelle magherie.</p>
                        <p>—Ah, è mago anche lui?...</p>
                        <p>Dei carri vennero a fermarsi dinanzi all'osteria; i carrettieri entrarono
                              a bere. Allora Trovato s'alzò, pagò il suo vino, salutò l'ostessa e
                              s'avviò per il viottolo della donna—di—casa.</p>
                        <p>Esso girava, stretto e ingombro di sassi, fra i campi chiusi di muri
                              alti, in mezzo ai quali, di tratto in tratto, era praticato un uscio,
                              grigio e sgangherato dal tempo e dall'uso. Dopo un centinaio di passi,
                              il viottolo si allargava in una specie di piazzetta con una Casupola
                              in fondo.</p>
                        <p>Era tutta chiusa. Trovato picchiò sulla porta, con le nocche delle dita.
                              Dopo un poco, una voce femminile rispose: — Chi è lì?</p>
                        <p>—Amici!</p>
                        <p>—Quali amici?</p>
                        <p>Trovato rispose subito, con tono d'intelligenza:</p>
                        <p>—Sono io, comare Pina; mi manda il compare Matteo. </p>
                        <p>Per un poco non si sentì nulla. Una finestrella, praticata sull'alto
                              dell'uscio, si aperse: vi si s'affacciò una donna sulla cinquantina,
                              dalla pelle rugosa, dalle labbra un po' storte, dagli occhi inquieti.
                              Aveva il capo avvolto in un fazzoletto giallo, e una banda di capelli
                              che le scendevano giù sulla fronte.</p>
                        <p>Chiese, guardando attentamente il visitatore:</p>
                        <p>—Chi è il compare Matteo?</p>
                        <p>—Non ve ne ricordate più?... quello che gli levaste la malaria, — spiegò
                              Trovato, sottovoce, benché non ci fosse nessuno; — con una certa
                              polvere, che benedice sempre la mano di chi glie la diede!...</p>
                        <p>La comare scosse il capo.</p>
                        <p>—Io non penso a questa malaria.</p>
                        <p>—Sissignora, — affermava Trovato — il compare Matteo, mio cugino; che, a
                              portar segno, mi ha mandato lui, per una carità che mi potete fare voi
                              sola: e anzi, mi ha detto di portarvi questo...</p>
                        <p>Introdusse due dita nel taschino del panciotto, vi frugò un poco e ne
                              trasse un biglietto da cinque lire, nuovo fiammante. La comare Pina,
                              scrollando ancora il capo, scomparve dalla finestrella.</p>
                        <p>Dopo un poco, s'intese un rumore di serrature e l'uscio si schiuse.</p>
                        <p>—Entrate... che cosa volete?</p>
                        <p>L'altro entrò, dando un'occhiata alla cameraccia dalle pareti sgretolate
                              da cui pendevano una lanterna a mano, delle reste di agli, delle
                              chiavi e dei vecchi panni. Vi era, in fondo, una tavola sgangherata
                              con due deschetti intorno, da una parte, e dall'altra un letto a due;
                              in un angolo stavano disposti delle zappe, delle vanghe e uno
                              schioppo.</p>
                        <p>Trovato sedette sopra un deschetto, si cavò il berretto, si prese la
                              fronte in una mano, come soffrisse molto al capo, e disse, alzando uno
                              sguardo alla donna che gli stava ritta dinanzi:</p>
                        <p>—Comare, se sapeste: ho un chiodo qui, da una tempia all'altra, giorno e
                              notte, che non mi dà requie... Ho fatto le umane e le divine cose, per
                              farlo andar via; ma è stato tempo perduto... Intanto, io debbo pigliar
                              moglie; che anzi tutto era pronto il mese passato; ma ecco questo
                              chiodo che non mi dà pace. La mia promessa, poveretta, mi vuol bene,
                              non pensa che a me, e io intanto, per questo chiodo, la tratto male,
                              le faccio sgarbi continui. Poi me ne pento, e invece comincio da capo:
                              una cosa, comare, che non si può dire!...</p>
                        <p>Trovato aveva lasciato cadere il braccio penzoloni, dallo sconforto; e la
                              comare Pina si annodava meglio il fazzoletto sotto il mento, senza dir
                              nulla. Dopo un poco, andò all'uscio e lo chiuse, lasciando aperta solo
                              la finestrella.</p>
                        <p>—Eh!... — cominciò ad esclamare, guardandolo fisso e torcendo di più la
                              bocca naturalmente storta. — Eh!... questa tu me la dài a
                              intendere!...</p>
                        <p>L'altro protestò, inquieto:</p>
                        <p>—Che io possa essere privo degli occhi, se non vi dico la verità!</p>
                        <p>—Non me la dài a bere! Questo sai cos'è? Te lo dico io.</p>
                        <p>—Cos'è, comare?</p>
                        <p>—È che tu pensi ad un'altra!</p>
                        <p>Trovato spalancò gli occhi e dischiuse un poco le labbra, intanto che
                              levava un dito per aria.</p>
                        <p>—Ho indovinato, sì o no?</p>
                        <p>—È vero, comare!</p>
                        <p>—Vedi, figlio mio? E impara che a me bisogna dir tutto, meglio che al
                              confessore; perché io mi accorgo subito quando uno non dice la
                              verità.</p>
                        <p>—Sissignora...</p>
                        <p>—Tu non sei di queste parti; è vero?</p>
                        <p>—Sissignora...</p>
                        <p>—E non parlare più di cotesto chiodo! Il tuo chiodo è che pensi ad
                              un'altra.</p>
                        <p>—Sissignora, questa è la verità. Ma la cosa è che io non ci voglio
                              pensare; e intanto, più non voglio, e più ci penso!</p>
                        <p>—Eh!... — rifece la maga, con un tono di preoccupazione. —Questo è un
                              incanto che ti hanno gettato; e fino a quando non te ne sarai
                              liberato, avrai che vedere!...</p>
                        <p>—E come si fa per farlo passare?</p>
                        <p>—Ah!... — esclamò di nuovo, in aria di mistero. — Come si fa? Tu non lo
                              sai, come si fa! Si fa, che ci vogliono tante cose... — Alzatasi, aprì
                              uno sportello praticato nel muro e cavò da un ripostiglio una
                              pupattola di cera, deforme, rosa dall'uso, con tante spille dalle
                              grosse capocchie appuntate sulla testa e sul petto. </p>
                        <p>—La vedi questa? questa serve per levare l'incantesimo. Tu, figliuolo,
                              dove lo senti il chiodo?</p>
                        <p>—Qui, comare, a questo punto... — e Trovato si appuntava l'indice sulla
                              tempia sinistra.</p>
                        <p>—Qui? — domandò la maga, mostrando lo stesso punto nella testa della
                              pupattola.</p>
                        <p>—Sissignora... e un'oppressione alla bocca dell'anima! — Adesso, raccolte
                              tutte e cinque le dita della destra, Trovato se le appuntava fra lo
                              stomaco e il petto.</p>
                        <p>—Va bene; va bene. Ma per ora non possiamo far niente!...</p>
                        <p>—E perché?... c'è bisogno di vostro marito?... — chiese l'altro,
                              guardando verso l'uscio.</p>
                        <p>—Eh, troppe cose vuoi sapere, figliuolo!... Cos'hai da farne, di mio
                              marito?</p>
                        <p>—Niente, scusate!... dicevo così, per sapere... Allora, quando si
                              potrà?</p>
                        <p>—Quando?... — La maga restò un poco assorta, guardando per terra. Poi
                              riprese: — Quando?... venerdì mattina, figliuolo... Puoi venire
                              venerdì mattina?</p>
                        <p>—Sissignora, quando volete voi! Intanto, vi prego di accettare questo
                              fiore, per amicizia...</p>
                        <p>Trovato s'era alzato, e tratto di tasca il biglietto da cinque lire, lo
                              aveva deposto in un angolo del tavolo.</p>
                        <p>—Comare, intanto io vi ringrazio! Venerdì dunque ci vedremo, nella
                              mattina... Farò il possibile di venire. Ho una sorellina a cui sono
                              saltati i vermi, reverenter, e anzi bisogna che le compri la
                              polvere...</p>
                        <p>—I vermi?</p>
                        <p>—Sissignora...</p>
                        <p>La maga stette un poco in attenzione; poi chiese:</p>
                        <p>—E che polvere vuoi comprare?</p>
                        <p>—La polvere per ammazzarli, per farli andar via... </p>
                        <p>—Bah!... Bah?... — fece l'altra, lentamente, scuotendo il capo. — La
                              polvere non serve a niente! Non buttarli a mare i tuoi
                              quattrini!...</p>
                        <p>—Ma come faccio, allora? Un rimedio chi me lo dà?</p>
                        <p>—Eh!... un rimedio...</p>
                        <p>—Comare! — insisté Trovato. — Se voi lo sapete, fatemi la carità
                              completa: datemelo voi. Ai medici e agli speziali, io non gli ho mai
                              creduto. Io credo più a voi, come il compare Matteo: ché siete la
                              provvidenza dei poveretti...</p>
                        <p>La donna—di—casa socchiudeva un poco gli occhi, beatamente; poi,
                              riapertili, disse:</p>
                        <p>—Senti un po', figliuolo: il rimedio io te lo darò; ma bisogna stare bene
                              attento, e non dirlo a nessuno!...</p>
                        <p>—Comare! — protestò Trovato, alzando un braccio.</p>
                        <p>—Vedi, figlio mio; tu mi sembri un buon figliuolo; ma il mondo è pieno di
                              mala gente, che non si può fare una cosa senz'essere invidiati...
                              Perciò ti dico: non parlare con nessuno, sai?...</p>
                        <p>—A chi lo dite, comare!... Lo so io quel che si passa, a voler fare del
                              bene al prossimo...</p>
                        <p>—Vedi, figliuolo?... Dunque, silenzio!...</p>
                        <p>—Privo degli occhi!...</p>
                        <p>Come Trovato attestò un'altra volta la sua discrezione, la maga s'alzò e,
                              tirata la cassetta della tavola, vi prese un gomitolo di spago e una
                              forbice. Silenziosamente, intanto che l'altro guardava con
                              un'espressione di attenta ammirazione, tagliò una dozzina di pezzi di
                              spago, lunghi tutti press'a poco quanto un verme intestinale; poi
                              prese un bicchiere dall'armadietto a muro, vi versò una cert'acqua
                              giallognola da una bottiglia verde, e infuse nel bicchiere i pezzi di
                              spago. Intanto che questi si sgrovigliavano lentamente, come veri
                              vermi, nell'acqua sporca, la donna—di—casa guardava il bicchiere,
                              intenta, immobile, con le mani sulle ginocchia. Poi prese il
                              bicchiere, assaggiò un poco di quell'acqua e la sputò. Finalmente
                              trasse i pezzi di spago, li asciugò con le mani e li porse a
                              Trovato.</p>
                        <p>—Ecco qui: questi li metterai sullo stomaco a tua sorella. legandoli con
                              una fascia di lana; e poi vedrai!</p>
                        <p>Pieno di meraviglia, Trovato esclamava:</p>
                        <p>—Guarda un po'! Quanto sapere c'è al mondo!...</p>
                        <p>—Eh, figliuolo, lo sai dire? Bisogna sudare per apprendere!...</p>
                        <p>—Comare, io vi ringrazio un'altra volta!... E vi prego di gradire anche
                              questo...</p>
                        <p>Egli mise un'altra lira sulle cinque e restò in piedi, sul punto di
                              andarsene.</p>
                        <p>—Che gran sapere! I medici queste cose non le conoscono! Sono tanti
                              ignoranti presuntuosi!... Volete sentirne una? Io ho un cognato che è
                              stato alla Motta, per certi lavori, e vi ha preso le febbri. Sapete
                              quanto tempo è che i medici glie le coltivano addosso? Due anni! E
                              quel poveretto che è ridotto giallo come se avesse l'itterizia, e
                              trema tutto, che neanche se fosse tra le nevi!...</p>
                        <p>—Questa è malaria!</p>
                        <p>—Sissignora! E intanto i medici la curano per febbre gastrica!</p>
                        <p>La maga scosse il capo, si alzò nuovamente, andò all'armadio, vi frugò
                              dentro ficcandovi il capo, poi venne a presentare a Trovato, che
                              volgeva tratto tratto lo sguardo dalla parte dell'uscio, un piccolo
                              involto di carta.</p>
                        <p>—Prendi questo. A tuo cognato darai un pizzico di questa polvere la
                              mattina e un pizzico la sera, in mezzo bicchiere di vino: hai capito?
                              Questa te la regalo; ma, ricordati di non dir niente!...</p>
                        <p>—Oh!... E di cos'è fatta cotesta polvere, si può sapere?</p>
                        <p>—Di cos'è fatta? — ripeté misteriosamente la donna—di—casa. — Ecco qua:
                              si pigliano dei galletti; li sai, i galletti? e gli si strappano i
                              ventricelli. La pelle dei ventricelli si mette a seccare, e quand'è
                              secca s'inforna. Infornata che è, si pesta ben bene, e così si fa la
                              polvere...</p>
                        <p>Trovato spalancava gli occhi; ad un tratto, come colpito da un sùbito
                              pensiero, disse:</p>
                        <p>—Ma, comare, allora può farla ognuno!</p>
                        <p>—Eh!... Così ti pare, eh?... — La maga sorrideva, passandosi una mano
                              sulle labbra storte. — Ma poi c'è bisogno d'una certa acqua... e poi
                              bisogna dirci su due parole che so io!...</p>
                        <p>—Allora!...</p>
                        <p>La comare andò verso il letto, introdusse un braccio tra le materasse e
                              ne cavò un libro dalla copertina così sporca d'unto che non ci si
                              vedeva niente.</p>
                        <p>—Questo cos'è?</p>
                        <p>—Questo?... Ah! questo è un gran libro! il meglio libro del mondo che tre
                              sole persone posseggono sulla faccia della terra, io e altre due... —
                              Intanto lo sfogliava, mostrando le pagine figurate.</p>
                        <p>—Voi dunque sapete di lettere, comare?</p>
                        <p>—Io? no. Ma cosa credi, figliuolo, che questo sia un libro come tutti gli
                              altri? Qui lettere non ce n'è: sono tutte combinazioni e
                              fenomeni!...</p>
                        <p>—Ah!... — E Trovato vi guardava dentro, con rispettosa curiosità.</p>
                        <p>A un tratto s'intese un rumor di passi e dalla finestrella si affacciò
                              uno.</p>
                        <p>—Apri!</p>
                        <p>—Vostro marito? — chiese Trovato, sussultando.</p>
                        <p>—Già.</p>
                        <p>L'uomo, coi calzoni negli stivali infangati, un panciotto scuro, e senza
                              giacca, entrò buttando in un angolo la zappa.</p>
                        <p>—Che c'è?</p>
                        <p>—Niente; questo cristiano voleva sapere certe cose...</p>
                        <p>Trovato salutò il nuovo venuto, il quale, visti i denari sulla tavola, se
                              li mise in tasca.</p>
                        <p>—Gran libro! — esclamava Trovato. — E, s'è lecito, chi ve l'ha dato,
                              comare?</p>
                        <p>—Ah!... Me l'ha dato un vecchio, figlio mio, un vecchio che ne sapeva più
                              di me e più di tutti: quello sì!... Mi voleva bene, vedi; perciò,
                              quando fu in punto di morte, mi lasciò il libro, che a pagarlo non
                              bastano tutti i tesori che ci sono sulla faccia della terra...</p>
                        <p>—Altro!... Potete vantarvi di possedere un vero tesoro! —esclamava
                              Trovato, voltandosi verso il marito. Poi, tratti dei sigari di tasca,
                              li offrì: — Compare, volete favorirmi di accettare?...</p>
                        <p>—Grazie, — rispose l'altro, prendendone due: e acceso uno zolfanello
                              sullo spigolo della tavola, si mise a fumare in silenzio.</p>
                        <p>—Dunque, comare, venerdì?... E quella polvere, mattina e sera, un pizzico
                              in mezzo bicchiere?...</p>
                        <p>—Sì, figliuolo.</p>
                        <p>—Allora, tante grazie. Io adesso vi saluto...</p>
                        <p>—Ti saluto!</p>
                        <p>—Salute!</p>
                        <p>Trovato se ne andò. Fatti una diecina di passi, tornò indietro.</p>
                        <p>—Comare... compare!... scusate: mi potreste dire dove si può mangiare un
                              boccone?</p>
                        <p>—Dal Brontese, — rispose l'uomo; — dietro la piazza, a mano manca, dopo
                              il fruttaiolo...</p>
                        <p>Trovato guardava per aria, come smarrito.</p>
                        <p>—E di dove si va?... Scusate, non sono del paese... — Poi aggiunse: —
                              Volete farmi una compitezza? Accompagnatemi, e piglieremo un boccone
                              insieme...</p>
                        <p>L'uomo si alzò.</p>
                        <p>—Grazie; eccomi qua...</p>
                        <p>—E voi, comare, mi volete onorare?...</p>
                        <p>—Io non posso, figliuolo! Ho da fare! ho tante cose per la testa!...</p>
                        <p>—Come volete!</p>
                        <p>I due se ne andarono insieme. Per istrada, Trovato si mise a
                              chiacchierare; raccontava la storia delle febbri, dei vermi e del
                              chiodo, prodigando ringraziamenti alla comare che era una provvidenza.
                              All'osteria, diede il miglior posto al compare, e ordinò un arrosto di
                              costato; intanto fece venire del formaggio e del salame e un boccale
                              del miglior vino. Il compare mangiava a due palmenti, e Trovato gli
                              versava da bere.</p>
                        <p>—Gran donna, vostra moglie! — esclamava di tratto in tratto.</p>
                        <p>—Eh, gran donna!... — rispondeva l'altro. — Ma non crediate che faccia
                              tutto lei! So anch'io dove metter le mani... </p>
                        <p>—Ah, sì?... Alla vostra salute!</p>
                        <p>—Grazie!... Non c'è male, questo vino... </p>
                        <p>—E ditemi un po': per tutte le malattie v'è un rimedio?</p>
                        <p>—Per tutte! Peste, scarlattina, gruppo, colèra: c'è rimedio per
                              tutte...</p>
                        <p>—Bevete, compare!</p>
                        <p>L'altro tracannava, faceva scoppiettar la lingua contro il palato,
                              stirava le gambe e girava intorno gli occhi socchiusi
                              voluttuosamente.</p>
                        <p>—E per le malattie dei tumori?</p>
                        <p>—Anche quelle! Enfiagioni, usciture, bubboni, tumori maligni, si guarisce
                              tutto...</p>
                        <p>—E voi li sapete distinguere uno dall'altro?</p>
                        <p>Come il compare sorrideva, tanto la cosa era facile, Trovato si dette un
                              colpo sulla fronte.</p>
                        <p>—Compare, voi potete darmi aiuto!</p>
                        <p>—Dite, compare! Dite pure, noi siamo amici...</p>
                        <p>—Ecco qua: io ho una nipote che sta al Borgo e da tre mesi ha una cosa in
                              una natica, che non si sa che cosa sia! Intanto, non si può muovere,
                              non si può alzare, inchiodata tutto il giorno sopra un letto, sempre
                              da un lato!... Se mi volete fare un favore, venite a vederla! Ho qui
                              la carrozza che m'ha portato: vi servirà per farvi una
                              scampagnata!...</p>
                        <p>Il compare, all'idea della scampagnata, si fregò le mani:</p>
                        <p>—Ai vostri comandi, compare!...</p>
                        <p>—Un altro bicchiere!...</p>
                        <p>—Grazie!</p>
                        <p>Trovato pagò lo scotto e uscì col mago. A un tratto si dette un secondo
                              colpo.</p>
                        <p>—Non ne possiamo far niente!</p>
                        <p>—E perché? Chi l'ha detto?</p>
                        <p>—Perché!... Perché l'ammalata è una ragazza, di quindici anni, capite! e
                              non si lascierebbe vedere da un uomo... Se venisse anche vostra
                              moglie!...</p>
                        <p>—Andiamo a prenderla.</p>
                        <p>Entrando in casa sua, l'uomo esclamò:</p>
                        <p>—Questo bravo compare! Abbiamo fatto una buona colazione. Adesso andiamo
                              tutti in città, in carrozza!...</p>
                        <p>—Per far che cosa?</p>
                        <p>Trovato ripeté la sua preghiera, intanto che l'uomo ingiungeva:</p>
                        <p>—Andiamo, lesta! È al Borgo...</p>
                        <p>—Ma, così... adesso?</p>
                        <p>—Comare, non mi dite di no!... Non è poi un viaggio. Tornerete anche in
                              carrozza, e ci saranno per voi altre dieci lire!</p>
                        <p>—Andiamo!... — insisteva l'altro.</p>
                        <p>La maga si decise. Buttatosi addosso un vecchio scialle ed uscita, chiuse
                              a chiave l'uscio di casa. Marito e moglie, guidati da Trovato, se ne
                              andarono fino alla carrozza, dove la guardia stava seduta,
                              fumando.</p>
                        <p>—Andiamo, di carriera!... Voi accomodatevi qui... </p>
                        <p>Cedette ai due i primi posti; egli si pose a sedere sulla panchetta dalla
                              parte del cocchio. La carrozza si mise in moto.</p>
                        <p>—Compare, un altro sigaro!...</p>
                        <p>Il mago fumava come la Montagna, con le gambe distese e la faccia
                              all'aria; la maga stava a sentire Trovato che parlava per tre, facendo
                              la relazione di quest'altra malattia che non si sapeva cosa fosse,
                              descrivendo le sofferenze dell'ammalata e chiedendo informazioni sulla
                              cura.</p>
                        <p>—E questa ragazza che cosa fa? — domandava l'altra, avvertendo coi gesti
                              di parlar piano, perché il cocchiere non sentisse.</p>
                        <p>—La serva... fa la serva; ma da tre mesi non può lavorare: considerate!
                              con quella razza di malanno — neppure ai cani! — che le capita
                              addosso! Ma speriamo che con la vostra carità anche lei possa uscir
                              dai guai; che il Signore ne rimeriti voi e vostro marito!...</p>
                        <p>—Ma, mi raccomando, che non ci sia nessuno presente!...</p>
                        <p>—Nessuno, compare! — avvertì pure l'uomo, alzando un dito.</p>
                        <p>—State tranquilli!</p>
                        <p>La carrozza andava allegramente, col tintinnio argentino delle
                              sonagliere, per la via tutta in discesa. Il cocchiere, di tanto in
                              tanto, faceva schioccar la frusta, trionfalmente.</p>
                        <p>Dalla Barriera, tutta la città si dominava, e il mago ammirava la vista,
                              gettando buffate di fumo. Ma al Borgo la carrozza non si fermò, e si
                              mise per la via maestra.</p>
                        <p>La donna disse, guardando intorno:</p>
                        <p>—Ma di qui dove andiamo? Il Borgo è passato...</p>
                        <p>—È passato, comare, perché al Borgo sta la famiglia di mia nipote, ma lei
                              è coi padroni!</p>
                        <p>La carrozza traversava il centro della città, e agli angoli delle vie
                              c'erano dei carabinieri e delle guardie.</p>
                        <p>—Ma, — riprese la maga, inquieta; — se è malata, com'è che sta a
                              servizio?</p>
                        <p>—I padroni la tengono ancora, per carità... </p>
                        <p>—E dove stanno di casa?</p>
                        <p>—Alla stazione.</p>
                        <p>Invece, la carrozza risalì verso Sant'Agostino.</p>
                        <p>—Compare, — disse ancora l'uomo — mi pare che alla stazione ci si vada da
                              un'altra parte...</p>
                        <p>Trovato si mise a ridere.</p>
                        <p>—Si vede che siete contadini! Non sapete neanche dov'è la stazione.
                              Scommetto che non siete mai stati in ferrovia!...</p>
                        <p>Non risposero né il marito, né la moglie. L'uomo aveva buttato il suo
                              sigaro, e tutti e due guardavano da un lato e dall'altro della
                              via.</p>
                        <p>La carrozza si fermò un po' prima del portone.</p>
                        <p>—Siamo arrivati, — disse Trovato, scendendo. </p>
                        <p>Gli altri scesero anch'essi. Il compare esaminò il fabbricato.</p>
                        <p>—Questo mi pare un convento...</p>
                        <p>—Sicuro; è l'antico convento del Rosario, ma adesso il governo l'ha
                              venduto...</p>
                        <p>Entrando pel portone della Questura, il mago alzò gli occhi e vide lo
                              stemma. Procedeva a piccoli passi, scuotendo un poco il capo.</p>
                        <p>—Ho paura, — borbottò, — che questa colazione mi faccia peste...</p>
                        <p>Delle guardie sbucarono da un uscio. Marito e moglie fecero per scappare,
                              ma furono subito presi in mezzo, intanto che Trovato saliva le scale a
                              quattro a quattro, gridando con accento di vittoria:</p>
                        <p>—Brigadiere!... Brigadiere!...</p>
                  </div>
                  <div type="chapter">
                        <head>Lupetto</head>
                        <p>—Il figliuolo della Lupa!</p>
                        <p>Vedendolo passare, i mulattieri raccolti nell'osteria di Mazzaglia, sotto
                              il pergolato, lo chiamavano ad una voce: "Lupetto!... Lupetto!...
                              Vieni un po' qui!" e si mettevano a strapazzarlo, buttandogli giù il
                              berretto con uno scappellotto, fingendo di dargli un pezzo di pane:
                              "To', prendi!..." e ficcandoselo invece in tasca; aizzandogli contro
                              il cane e allungandogli delle pedate, come egli si voltava per
                              difendersi dalla bestia.</p>
                        <p>—Ahu!... Ahu!...</p>
                        <p>Egli emetteva quel grido che pareva anche esso un latrato, e sgangherava
                              la bocca fino alle orecchie, con una smorfia da scemo, vedendo la roba
                              da mangiare disposta sulla tavola: una minestra di fave, dei peperoni
                              al pomodoro; ma i mulattieri gli tiravano delle buccie, degli ossi
                              nettati come un coltello, delle croste di pane più dure degli ossi; ed
                              egli acchiappava tutto a volo, con la bocca, senza mancare un
                              colpo.</p>
                        <p>—Ahu!... lì... quello lì... — e indicava il pane fresco.</p>
                        <p>—Aspetta, aspetta...</p>
                        <p>Contarino si chinava, fingendo di raccogliere un tozzo di pane cadutogli,
                              ma prendeva invece un pugno di terra compatta e gliela tirava sul
                              muso.</p>
                        <p>—Ahu!... Ahu!...</p>
                        <p>—Giufà!</p>
                        <p>Egli era un allocco peggio del Giufà della favola, quello che aveva
                              scardinata la porta di casa quando sua madre, andando a messa, gli
                              aveva lasciato detto: "Se esci, tirati dietro l'uscio!". Aveva dovuto
                              esser come lui, Giufà: secco e lungo, con le braccia fino alle
                              ginocchia, le spalle alte, la testa grossa, il viso sudicio di peluria
                              e i capellacci come quelli dell'uomo selvaggio.</p>
                        <p>—Ma l'ingegno gli si sveglia — diceva il compare Lucio della Motta —
                              quando si tratta di rubare galline o colombi nelle fattorie!</p>
                        <p>—Ne hai toccate altre legnate da massaro Nicola? </p>
                        <p>—Io?... Gliele do a lui, le legnate!</p>
                        <p>—Stai attento, che se ti coglie un'altra volta, ti spacca la zucca!</p>
                        <p>—Io?... A lui!... — ripeteva Lupetto, badando a rosicchiare quel pezzo di
                              pane che finalmente gli avevano gettato.</p>
                        <p>—Giufà!...</p>
                        <p>Tutt'in una volta, con una mossa da gatto, egli s'era slanciato contro il
                              muro della vigna, appiastrandovi una mano.</p>
                        <p>—Cos'è?... Cos'è stato?...</p>
                        <p>Chiudendo a poco a poco le dita lungo il muro, Lupetto staccò il braccio
                              e mostrò ridendo la lucertola che aveva acchiappata e che dimenava
                              furiosamente la coda.</p>
                        <p>—Ahu!... Ahu!...</p>
                        <p>—Adesso che cosa fai, la mangi? — chiese Contarino.</p>
                        <p>—La mangi tu, piuttosto!...</p>
                        <p>E schiacciata un poco la testa alla bestiola, se la ficcò tra il petto e
                              la camicia. Sorridendo maliziosamente, si frugava ancora lì dentro,
                              come cercando qualche cosa che gli sfuggiva, e finalmente trasse fuori
                              una specie di fune grossa e nera, chiazzata di giallo: un serpe ancora
                              mezzo intorpidito.</p>
                        <p>—Com'è brutto!... — gridava l'ostessa, dalla soglia della taverna,
                              venendo a sparecchiare. — Buttalo via, animale!... Va via!...</p>
                        <p>Ma Lupetto fingeva di tirarle addosso il rettile che teneva per la coda:
                              "Ahu... a voi!..." e sogghignava, mostrando una fila di denti bianchi
                              ed aguzzi.</p>
                        <p>—Sta buono, Giufà!... non le far paura!... Hanno poi ragione le donne,
                              quando ti fuggono peggio del diavolo!...</p>
                        <p>—Bestie!... Femmine bestie!... — borbottava lui. E riprendeva a giuocare
                              coi suoi rettili.</p>
                        <p>—Questa cos'è? — chiedeva Contarino. — La caccia di stamani?...</p>
                        <p>—Già, la caccia!...</p>
                        <p>—Conigli che ne hai presi?... I laccioli dove li hai messi?</p>
                        <p>—Laggiù.</p>
                        <p>—Dove, laggiù?</p>
                        <p>—Là, nella sciara,.</p>
                        <p>Questa adesso era la sua occupazione: tendere lacci e vendere la
                              cacciagione, dopo che don Ignazio, il merciaio ambulante, la cui
                              carrettella egli aveva tirato per le strade, di paese in paese, lo
                              aveva mandato via a pedate.</p>
                        <p>—Come gridavi quand'eri con don Ignazio?</p>
                        <p>Lupetto si metteva una mano aperta vicino alla bocca, a foggia di
                              portavoce e cantava a tutta gola:</p>
                        <p>—Fazzo—o—letti di seta!... Fazzoletti alla mo—o—da!...</p>
                        <p>—E quand'eri con l'arrotino?</p>
                        <p>Come un pappagallo, Lupetto rispondeva:</p>
                        <p>—Arrota forbici e rasoi!...</p>
                        <p>Anche quell'altro era stato costretto a cacciarlo, malgrado le
                              raccomandazioni della Saponara, a cui la Lupa aveva lasciato il
                              figliuolo sul punto di morire. Nessuno aveva potuto durare a
                              trattarlo, tanto era sciocco e maligno, con l'istinto della rapina,
                              l'astuzia unicamente pronta quando si trattava di far del male. Ed
                              aveva finito per crescere come la mal'erba, solo, a modo suo; perché
                              la Saponara, che gli aveva fatto da madre, se n'era andata anch'essa
                              pel mondo, e suo padre nessuno aveva mai saputo chi fosse.</p>
                        <p>—Un porto di mare, la Lupa!</p>
                        <p>—Alla larga! È fortuna che sia morta!</p>
                        <p>Adesso i mulattieri sparlavano della madre di Lupetto, ricordavano tutto
                              il male che aveva fatto, e la triste fine; ma egli, che non l'aveva
                              mai conosciuta, essendo rimasto orfano a quattro anni, non se ne dava
                              per inteso. Sdraiato per terra giuocava col serpe e con la lucertola,
                              e solo di tanto in tanto si voltava verso gli altri, uggiolando:</p>
                        <p>—Ahu!... Pane...</p>
                        <p>—Va via!... — gli gridava ancora l'ostessa, da lontano, com'egli le
                              mostrava le bestie. — Va via, animale!...</p>
                        <p>Lui s'era alzato, avvicinandosele, col serpe e la lucertola in mano, per
                              godere dei suo spavento.</p>
                        <p>—Ah!... ah!... — strillava l'ostessa, indietreggiando dal ribrezzo; e
                              chinatasi a terra, prese un sasso e fece per tirarglielo.</p>
                        <p>—Fuori!... Hai sentito?... fuori!... O ti pare che qui ci sia quella
                              ciabattaccia della Saponara?...</p>
                        <p>Allora Lupetto si scagliò furiosamente contro la donna, che se i
                              mulattieri non lo afferravano a tempo, le sarebbe finito male.</p>
                        <p>—Giufà, sta buono!... Si tratta a questo modo con le donne?</p>
                        <p>Adesso egli digrignava i denti e si dimenava, uggiolando più di prima,
                              guardando torvo l'ostessa che aveva osato dir male della Saponara:
                              l'unica persona che avesse avuto un potere su di lui ed a cui egli si
                              fosse affezionato.</p>
                        <p>—Stai buono, Giufà... To', prendi!</p>
                        <p>Dinanzi ai resti della tavola che Contarino gli presentava in un
                              piattello, Lupetto si chetava, e si metteva a divorare quella roba,
                              ridotto al silenzio dal cibo, ma volgendo ancora occhiate minacciose
                              verso l'interno dell'osteria. Il cane gli ghignava dinanzi, ma restava
                              inchiodato sulle quattro zampe, dallo sguardo con cui egli lo
                              fissava.</p>
                        <p>—E quant'è che non vedi la Saponara? — chiese compare Lucio.</p>
                        <p>A bocca piena, rispose con un gesto largo del braccio.</p>
                        <p>—Anni!... Tant'anni!...</p>
                        <p>—Adesso, tu quanti ne hai?</p>
                        <p>—Io?... che so!</p>
                        <p>—Deve avere diciotto anni — disse Contarino, facendo un conto. Poi
                              aggiunse, a voce bassa: — La Saponara l'ho vista alla Mascalucia,
                              l'altro giorno...</p>
                        <p>—E che fa?</p>
                        <p>—Chi ne sa niente! È una vecchia, adesso! </p>
                        <p>—S'è divertita, ai suoi tempi, con la sua amica la Lupa!...</p>
                        <p>Come Lupetto sollevava il capo, ascoltando, i mulattieri lo mandarono
                              via:</p>
                        <p>—Adesso, scappa!</p>
                        <p>—Via!... E se prendi dei conigli, fàlli assaggiare agli amici, hai
                              capito?</p>
                        <p>—Ahu!</p>
                        <p>Egli se ne andò dalla strada dal Calvario, su per l'erta arenosa, e tutti
                              i contadini che venivano da Malpasso o dai Monti Rossi, incontrandolo,
                              si fermavano a salutarlo.</p>
                        <p>—Addio, Lupetto!</p>
                        <p>—Ahu!</p>
                        <p>I Monti Rossi, sulla cima, erano coperti di nuvolaglia e il maestrale
                              fischiava tra le ginestre alte più di un uomo. Sul Calvario, Lupetto
                              si fermò un poco e guardò in giro, con la mano tesa sulla fronte, per
                              tutte le sciare scure, il mare di lave vomitate un tempo dalla
                              montagna. Poi si mise di nuovo in cammino, verso Mompileri. In mezzo
                              alle conche formate dalle ineguaglianze della lava, sulla poca terra
                              che il vento vi aveva accumulata, si vedevano le traccie delle lepri e
                              dei conigli, tutte rivolte verso levante; e Lupetto si fermava, di
                              tanto in tanto, esclamando:</p>
                        <p>—Cani! cani!...</p>
                        <p>I suoi laccioli erano tesi sotto Mompileri, fuori della direzione giusta,
                              e come egli arrivava alla dágala dove li aveva disposti, sotto le
                              macchie delle ginestre, li ritrovava tali e quali.</p>
                        <p>—Cani! Figli di cani!...</p>
                        <p>Da Massa Annunziata, la chiesa del villaggio sepolto dal fuoco, veniva un
                              suono di campane; ma tutt'intorno, per la sciara nereggiante, non si
                              vedeva anima viva, e solo il vento fischiava sempre fra gli sterpi.
                              Adesso la giornata andava guastandosi, e la montagna era tutta coperta
                              di nuvole, che non si scorgeva neppure Monte Fusara e la Serra.</p>
                        <p>—Cani! cani!...</p>
                        <p>Ma come egli disfaceva i suoi lacciuoli, si intese un passo, e in mezzo
                              alle cime della lava, che parevano tanti cappucci, comparve una donna.
                              Il vento le sbatteva le gonne fra le gambe, ed essa si studiava di
                              raccoglierle con una mano, reggendo con l'altra una cesta che aveva
                              sul capo. Il fazzoletto, tirato in avanti, le nascondeva il viso; ma
                              come fu giunta dinanzi alle macchie, si fermò, gridando:</p>
                        <p>—Oh, Lupetto!...</p>
                        <p>—Tu?... Tu?... Turututù!...</p>
                        <p>Dalla gioia, egli si era messo a saltellare dinanzi alla Saponara,
                              pigliandole le mani, guardandola in viso, facendo scoppiettare la
                              lingua sul palato, come faceva lei quando lo cullava, bambino.</p>
                        <p>—E come sei qui?... Hai già la barba!... Aspetta, aiutami a metter giù la
                              cesta...</p>
                        <p>Sbarazzatasi del suo peso, ella sedette per terra, accanto al folto delle
                              ginestre, tenendosi vicino Lupetto che si dimenava quant'era
                              lungo.</p>
                        <p>—Sono stanca! — esclamò la Saponara, con un sospiro. — E con l'arrotino
                              non ci sei più?</p>
                        <p>—No! — rispose Lupetto, strizzando un occhio. — Era bestia.</p>
                        <p>—E adesso, che cosa fai?</p>
                        <p>—Io?... Niente!</p>
                        <p>—Quant'è che non sei più con l'arrotino?</p>
                        <p>—Uh! — fece lui, per dire che era molto. </p>
                        <p>—Sei fatto un uomo!... Adesso quanti anni hai? Diciotto!</p>
                        <p>Lei adesso contava: ne eran passati quattordici che era morta sua madre:
                              e siccome lo aveva lasciato orfano a quattro anni, facevano giusto
                              tanti.</p>
                        <p>—Passa il tempo! Io ne ho quaranta!...</p>
                        <p>Si sentiva stanca come se avesse fatto trenta miglia, ed era soltanto
                              un'ora che s'era messa in cammino, da Mascalucia per Nicolosi, dove
                              aveva da consegnare a don Paolo Fiandaca quella cesta e una lettera
                              per conto del suo padrone. Faceva la serva, cogli anni che pesavano
                              sulle spalle; e ogni fatica l'abbatteva.</p>
                        <p>—Te ne ricordi di tua madre?</p>
                        <p>—Io, no!</p>
                        <p>—Perché non cerchi lavoro?</p>
                        <p>Lupetto si strinse nelle spalle, facendo sporgere sprezzantemente il
                              labbro inferiore.</p>
                        <p>—Alla piana c'è bisogno di braccia, per le vigne che piantano. Adesso
                              tutta la piana è un vigneto, che bisogna vederlo. Vuoi venirci?</p>
                        <p>—E tu? — chiese Lupetto, che le si fece più vicino, e le si mise fianco
                              contro fianco, come quando era ancora piccolo e non si staccava mai
                              dalle sue gonne.</p>
                        <p>—Io sono a servizio, non posso lasciare il padrone! E poi per le donne
                              non c'è da fare, altro che la spulegra, quando móndano la vite; ma
                              questo è lavoro delle donne dei mezzadri... Ah, ah! sta' fermo!...</p>
                        <p>Con un filo di ginestra egli la solleticava ora in un orecchio, e come la
                              Saponara gli scostava il braccio con la sua mano rugosa e incallita,
                              egli fingeva di smettere, si faceva serio, per riprendere dopo un
                              poco.</p>
                        <p>—Sta fermo!... La comare Santa che la vedi?</p>
                        <p>—Io? No!... Sono tutte bestie, queste femmine... </p>
                        <p>E spiegava che scappavano, quando lo scorgevano.</p>
                        <p>—Perché? — chiedeva la Saponara.</p>
                        <p>—Lo sanno loro!... Tu, no!...</p>
                        <p>—Il perché te lo dico io: perché stai sempre in mezzo alle strade,
                              senz'arte né parte... Fermo, ti dico!... Bisogna fare qualche cosa,
                              mettersi a lavorare...</p>
                        <p>Come lui faceva il muso lungo, imbronciato, lei appoggiò una mano per
                              terra sollevandosi un poco.</p>
                        <p>—Me lo devi promettere!... — e cominciò a parlare della Lupa, che le
                              aveva voluto bene come ad una sorella, e glielo aveva raccomandato
                              bambino, in punto di morte; per questo s'inquietava del suo stato,
                              quasi gli venisse figlio. — Allora, non è vero che mi vuoi bene!</p>
                        <p>—Ahu, ahu!...</p>
                        <p>—Se ti procuro lavoro alla piana, ci vai?</p>
                        <p>—Ahu! — egli diceva di sì, tutto allegro, e si fregava la schiena per
                              terra, come un asino.</p>
                        <p>—Ti voglio bene... a te sola!...</p>
                        <p>Si mise un dito in bocca, come cercando di dargliene una prova.</p>
                        <p>—Vedi... a te sola...</p>
                        <p>E le saltò addosso, brancicandola.</p>
                        <p>—Eh, lo so... ma lévati!</p>
                        <p>—No, ti voglio bene...</p>
                        <p>Prima la Saponara si mise a ridere, mentre egli le nascondeva la testa
                              sul seno, tenendola stretta pei fianchi; poi, come gli occhi gli si
                              accendevano, tentò di svincolarsi.</p>
                        <p>—Lasciami... lo senti?... Mi soffochi... Ah!... No... majale!...
                              Aiuto!...</p>
                        <p>—Ahu, ti voglio bene...</p>
                        <p>—Aiuto!... aiu...</p>
                        <p>Esasperato dalla resistenza, l'aveva afferrata pel collo, stringendo,
                              digrignando i denti, squassando la testa; e poiché la Saponara cogli
                              occhi stravolti, la lingua nera, non rispondeva, egli si alzò,
                              scuotendola.</p>
                        <p>—Bestia!... Alzati!... Ahu, alzati, bestia!</p>
                        <p>Ma la donna non si moveva più.</p>
                        <p>—Alzati, bestia!... Non mi fare spavento!...</p>
                        <p>E come il compare Lucio della Motta passava di lì, colla sua mula carica
                              di ginestra, lo trovò che la scuoteva ancora, dicendo:</p>
                        <p>— Alzati, bestia!...</p>
                  </div>
                  <div type="chapter">
                        <head>La "trovatura"</head>
                        <p>—Principale, leviamo mano?</p>
                        <p>Brasi Spataro, che ad ogni due colpi di piccone sentiva il bisogno di
                              riposarsi, asciugandosi il sudore, tirandosi su i calzoni o frugandosi
                              nelle tasche e attaccando discorsi coi compagni, rivolgeva per la
                              terza volta quella domanda a Santavita l'imprenditore, il quale non
                              gli dava retta e badava a prendere misure, sotto il sole cocente, da
                              cui lo riparava appena un vecchio cappellaccio di paglia.</p>
                        <p>—Si leva mano?... È mezzogiorno!...</p>
                        <p>—L'orologio l'hai nella pancia, scanza—fatiche? Lavora!...</p>
                        <p>—Boia!... — borbottò l'altro, riprendendo a grattare il vecchio muro,
                              mentre, accanto a lui, Amaddio buttava giù, ad ogni colpo, un monte di
                              calcinacci rotolanti sull'impalcato fra una nuvola di polvere secca
                              che entrava in gola.</p>
                        <p>—Mezzogiorno è suonato, sì o no, a San Francesco?</p>
                        <p>—Non l'ho sentito — rispose breve Amaddio, continuando ad abbattere,
                              tutto intento al suo lavoro.</p>
                        <p>—Sangue d'un cane!... — riprendeva Spataro, appoggiandosi sul manico del
                              piccone. — Mannaggia la miseria!... Almeno, sbancassi la trovatura!...
                              — E tastava il muro e il pavimento, per sentire se risuonava a vuoto.
                              — Chissà quanti denari debbono esser sepolti in queste vecchie
                              case!... Gli antichi li seppellivano sotto i mattoni, per le
                              rivoluzioni e i colèra... Mastro Alfio Mazzarà s'è arricchito, con la
                              trovatura sbancata a Caltagirone... Sangue d'un cane!...</p>
                        <p>Ma giusto in quel momento il primo rintocco del campanone del Duomo
                              segnava l'ora del riposo, e Brasi Spataro scese il primo lungo la
                              scala a piuoli, come un gatto, scappando subito alla taverna, pel
                              boccone della colazione.</p>
                        <p>Adesso, uno dopo l'altro, tutti i manovali lasciavano le vanghe, i
                              picconi, le mazze, le cazzuole e i fili a piombo, per raccogliersi
                              all'ombra, seduti per terra, o sui rottami, o sulle travi accatastate,
                              col pane in mano e la bottiglia fra le gambe. I carrettieri smettevano
                              anch'essi di far viaggi per la calce e la terra rossa, e attaccati i
                              muli ai pali della nuova fabbrica, si univano agli operai. Gli
                              scarpellini, che lavoravano la pietra di Siracusa sotto la tettoia di
                              canna, pieni di polvere fin sulle ciglia come tanti fornai, venivano
                              anch'essi a merendare, e non si sentiva più rumor di seghe o di
                              piccozze. Nunzio e gli altri ragazzi che apprendevano il mestiere,
                              andavano e venivano dall'osteria, facendo le commissioni dei più
                              grandi, e finivano per riposarsi anche loro, con un soldo di fichi
                              d'India disposti sopra un sasso. Spataro aveva del formaggio, delle
                              ulive, roba sott'aceto: due o tre piatti dinanzi, e li presentava ai
                              compagni, messo di buon umore dalle prime sorsate alla fiaschetta.</p>
                        <p>—Compare!... Mastro Menico!... Per amicizia, gradite!...</p>
                        <p>—Che l'hai sbancata, la trovatura? — gli chiedevano intorno, celiando,
                              come lo vedevano trattarsi così bene. </p>
                        <p>—Lasciatemi stare! Mannaggia la miseria!... — rispondeva, masticando a
                              due palmenti. — Ma le trovature ci sono; gli altri le sbancano!... Io
                              soltanto non posso affondare il piccone nel posto buono!...</p>
                        <p>—Sicuro che ci sono!... — disse allora mastro Menico l'anziano, che
                              buttato il crivello sul monte della terra rossa veniva a mangiare un
                              pezzo di pane con due arancie. — Tu non lo sai quel che dice la
                              storia?</p>
                        <p>—Che dice?... Sentiamo! Sentiamo!</p>
                        <p>E mentre l'uditorio lavorava di mascelle, mastro Menico, che ne sapeva
                              tante, ed era anche stato fuori regno, a Malta, cominciò:</p>
                        <p>—Dunque, si conta e si racconta che c'era una volta un figliuolo di re,
                              il quale tanto studiò e si scervellò, che imparò la magia e l'arte di
                              sbancare le trovature...</p>
                        <p>—Ma se era figliuolo di re, che bisogno aveva?... — chiese Nunzio,
                              sbucciando i suoi fichi d'India.</p>
                        <p>—Zitto, bestia! Era figliuolo di re, ma suo padre campava e perciò non lo
                              faceva valere più di un corbello sfondato!... Dunque, il figliuolo del
                              re, imparata l'arte della magia, scoprì un bel giorno una trovatura ad
                              una parte; poniamo: nel banco di Ddisisa...</p>
                        <p>—Qual è il banco di Ddisisa?</p>
                        <p>—Il banco di Ddisisa? Adesso ve lo dico...</p>
                        <p>Mastro Menico, finito d'inghiottire un boccone, ci bevve su due sorsi e
                              riprese:</p>
                        <p>—Il banco di Ddisisa è un gran tesoro che si trova nel feudo di Ddisisa.
                              Raccontano gli antichi che c'è una gran massa di denari, di monete
                              d'oro e d'argento; e chi è che la piglia non trova più la via di uscir
                              fuori. Se vi menano un cane e gli fanno inghiottire una di quelle
                              monete in un poco di mollica, neanche il cane può uscir fuori, se non
                              la rimanda dall'altra parte: considerate!... Ma, per sbancare la
                              trovatura, c'è la maniera che dicono i libri. Bisogna pigliare tre
                              uomini che si chiamino Santi Turrisi, di tre capi di regno, e poi
                              anche una giumenta bianca, per ammazzarla e strapparle le budella.
                              Queste, uno se le deve mangiare a frittelle, dentro la grotta; poi si
                              ammazzano anche i tre Santi Turrisi, e così il tesoro si sbanca...</p>
                        <p>—Quanti ammazzamenti!... — esclamarono i manovali. — È una
                              beccheria!...</p>
                        <p>Brasi Spataro, con la faccia all'aria e il fiasco attaccato alle labbra,
                              badava a sorseggiare, e delle goccie di vino gli rigavano le guancie
                              sporche di terra.</p>
                        <p>—Ah!... — Egli trasse un profondo sospiro di soddisfazione, si forbì la
                              bocca col rovescio della mano ed esclamò: — Questa è trovatura che
                              nessuno troverà!</p>
                        <p>—Ma il figliuolo del re?... — domandò Nunzio, col mento tutto giallo di
                              sugo.</p>
                        <p>—Un momento...</p>
                        <p>Il vecchio mastro Menico, pulito che ebbe il suo coltello sulla manica
                              della camicia, triturò dei mozziconi di sigaro, cacciò il tabacco
                              nella pipa, cercò nel taschino del panciotto i zolfanelli di legno e
                              ne accese uno strofinandolo sui pantaloni.</p>
                        <p>—Il figliuolo del re — riprese, fumando — scoperta che ebbe la trovatura,
                              disse: "Oh! adesso la sbanco!...". Ma andiamo che, per sbancarla, era
                              necessario che dieci milioni di milioni di formiche passassero, ad una
                              ad una, il fiume di Gianquadara sopra una barchetta di mezza scorza di
                              noce!...</p>
                        <p>—Guarda, guarda il diavolo!...</p>
                        <p>—Il figliuolo del re, — continuò serio serio mastro Menico — piglia la
                              scorza di noce, la mette nel fiume e comincia a far passare le
                              formiche· E una, e dui, e tri... e seguita ancora così!</p>
                        <p>—Ah, ah, ah!...</p>
                        <p>Il piccolo Nunzio e gli altri ragazzi si sbellicavano dalle risa, e i
                              manovali sorridevano anch'essi, con la bocca piena, o accendendo le
                              pipe, come finivano di merendare.</p>
                        <p>—Questo è per dire, — commentava adesso assennatamente mastro Menico,
                              appuntandosi l'indice sulla fronte — che a cercare i tesori nascosti
                              si perde il tempo e la fatica, e che la vera trovatura sono un paio di
                              braccia forti e il giudizio nel cervello.</p>
                        <p>—Giusto, — confermava Spataro, riempiendo anch'egli la sua pipa. — Ma se
                              uno trovasse dei quattrini, come se vincesse un terno, cosa dovrebbe
                              fare, guardarli e lasciarli lì?</p>
                        <p>—Tu ne hai trovato mai?</p>
                        <p>—Io, no; ma Alfio Mazzarà...</p>
                        <p>—Gli è finita bella, a mastro Alfio! Quattro giorni di allegra vita, e
                              poi la fame peggio di prima; che aveva perduta la voglia e la forza di
                              buscarsi il pane!...</p>
                        <p>Allora Amaddio, che non parlava mai se non per dire cose giudiziose,
                              aggiunse:</p>
                        <p>—Tristo chi perde per andar cercando.</p>
                        <p>—Questo è! — approvò mastro Menico.</p>
                        <p>—La mia trovatura è il salvadenaio — disse Nunzio. — Quando lo rompo, ci
                              trovo una lira, due lire, secondo... </p>
                        <p>E ognuno raccontava una storia di ricchezze improvvise che avevano fatto
                              finir male i fortunati ai quali erano capitate, mettendoli in
                              superbia, persuadendoli a sdegnare i compagni, a unirsi con gente che
                              li rubava o li sbeffeggiava, riducendoli a una miseria più trista. E
                              come passava Santavita il principale, grondante sudore, cogli abiti
                              sporchi di calce e il metro sempre in mano, lo stesso Spataro
                              esclamò:</p>
                        <p>—Allora, a che serve il danaro?</p>
                        <p>Santavita aveva fatto quattrini a palate, col suo mestiere, cominciando
                              da semplice muratore, e adesso aveva case in città e villini in
                              campagna; ma sfacchinava ancora, più dei primi tempi, al sole e al
                              vento, senza riposarsi mai, senza conoscere svaghi, mangiando una
                              minestra soltanto, vestendosi peggio dell'ultimo dei mastri.</p>
                        <p>—È come se avesse messo da parte carta sporca, invece di polizze di
                              banca!</p>
                        <p>—I danari sono carta sporca!</p>
                        <p>—E il barone di Donnatrovata?...</p>
                        <p>Il padrone del palazzo che buttavano giù per rifabbricarlo di sana
                              pianta, il barone di Donnatrovata anche lui, che cosa ne faceva delle
                              sue ricchezze? Quello non era un imprenditore arricchito; era un
                              signore figlio di signori, nato nella bambagia, tirato su a
                              zuccherini, e con tutti i malanni che aveva addosso i suoi denari se
                              li godevano i medici e gli speziali...</p>
                        <p>—Ma la salute non si compra!</p>
                        <p>—Quando c'è la salute, c'è tutto! </p>
                        <p>—Io sono meglio del barone, — riconobbe Spataro, fumando beatamente, come
                              un turco, e incrociando le braccia sotto il capo, a modo d'origliere.
                              — Piuttosto pane e cipolla ma lo stomaco sano. Fin quando c'è
                              gioventù, non c'è bisogno d'altro...</p>
                        <p>—Lo sai dire anche te?... — domandò in quel punto Santavita, venendo a
                              riposarsi un istante fra i suoi operai, cavandosi il cappellaccio e
                              annodandosi intorno al collo un fazzoletto diventato color della
                              terra. — La cerchi ancora, la trovatura?</p>
                        <p>—Che cosa ho da farne, della trovatura? Io lavoro e mangio; quando non
                              potrò più lavorare, provvederà Dio.</p>
                        <p>—Bravo!... Poi, se anche la trovassi, la trovatura non sarebbe tutta per
                              te.</p>
                        <p>—Questo lo so!... Ma io la dividerei cogli amici: tutti allegri, festa
                              grande!...</p>
                        <p>—Adesso dimmi una cosa: l'orologio tu l'hai sempre nell'orecchio quando
                              si tratta di levar mano; quando è l'ora di rimettersi al lavoro che
                              cosa fa, si ferma?...</p>
                        <p>I manovali ridevano allo scherzo del principale, mentre Brasi Spataro si
                              levava in piedi, precipitosamente, ricacciava la pipa nella tasca dei
                              pantaloni, e si riboccava le maniche, esclamando:</p>
                        <p>—Come, sangue d'un cane?... Eccomi qui: che cosa bisogna fare?...</p>
                        <p>Ma restò male, con i compagni che gli ridevano sul muso, quando
                              Santavita, che non aveva preso neppure il tempo di rasciugarsi il
                              sudore, si alzò, dicendo:</p>
                        <p>—A noi, ragazzi! Il muro maestro stasera non dev'esserci più!</p>
                        <p>—E avanti! — soggiunse Spataro, stringendosi nelle spalle e
                              arrampicandosi anche questa volta il primo su per le scale, seguìto a
                              poco a poco da tutti gli altri,</p>
                        <p>Il muro, al primo piano, era a un metro dal pavimento, e ad ogni colpo di
                              piccone e di mazza ne rovinava un pezzo, fragorosamente. Nunzio e gli
                              altri monelli portavano via i calcinacci e tornavano coi corbelli
                              vuoti, a processione, fischiando; e anche Spataro canticchiava
                              allegramente, lavorando con nuova lena:</p>
                        <p>Te l'ho detto, e son tre volte,</p>
                        <p>Non far l'amore coi cocchieri...</p>
                        <p>—Avanti, ragazzi! — esclamava, volgendosi a mastro Menico e ad Amaddio
                              che gli stavano a fianco, e facevano lena con le mazze pesanti, serii
                              e silenziosi. — Avanti; che stasera il principale ci darà da bere... —
                              E strizzava un occhio. — Non è vero, principale?...</p>
                        <p>—Senza chiacchiere! — ingiunse dal basso Santavita, che aiutava due
                              uomini a sollevare una trave enorme; e adesso, nel pomeriggio
                              soffocante, non si udiva più che il martellare dei ferri sulla selce,
                              il rovinio dei rottami e lo stridore delle seghe, sotto la
                              tettoia.</p>
                        <p>Brasi Spataro taceva anch'egli, e i suoi compagni si voltavano un poco
                              dalla sua parte, tanto la cosa era rara. Egli era arrivato quasi a
                              livello del pavimento e scagliava grandi colpi di piccone, quando a un
                              tratto il suo strumento, conficcandosi nel muro, fece un piccolo
                              rumore, come di stoviglie rotte.</p>
                        <p>—Ohi!... cos'è?... — dissero gli altri, fermandosi.</p>
                        <p>Spataro era giallo come un risuscitato e rispondeva: — Niente...
                              niente!... — cercando di nascondere il buco, tirandovi sopra della
                              terra.</p>
                        <p>—Lévati di lì!... — urlò Amaddio, buttandoglisi addosso e afferrandolo
                              per le spalle, intanto che mastro Menico balbettava, buttato con le
                              ginocchia e le mani a terra:</p>
                        <p>—La trovatura!... La trovatura!...</p>
                        <p>—Sangue di Cristo!... Lasciatemi! Ci ho messa la mano io!...</p>
                        <p>—Indietro tutti!</p>
                        <p>Il vecchio brandiva ora la mazza, dandone terribili colpi nei fianchi
                              agli altri due; e tutti e tre finirono per ruzzolare, afferrati pei
                              capelli, mordendosi e graffiandosi.</p>
                        <p>—La trovatura!... Una pignatta piena di monete!... — e tutti i manovali
                              accorrevano, Santavita alla testa, brandendo gli arnesi del mestiere,
                              buttandosi nella mischia, cadendo e rialzandosi, afferrati gli uni
                              cogli altri, fin quando Nunzio, ficcato il capo dentro il buco,
                              gridava con la sua vocetta squillante:</p>
                        <p>—Rame vecchio!... È piena di rame vecchio! </p>
                  </div>
                  <div type="chapter">
                        <head>Mara</head>
                        <p>— Mamma, per carità!... diteglielo voi, per carità, che non ho colpa!...
                              che se avessi voluto, oggi non morirei di fame, io e questi
                              innocenti... lo stesso sangue suo!...</p>
                        <p>La piccina che ella teneva in braccio le strappava i capelli,
                              rabbiosamente; e il ragazzo, con la testa avvolta in un vecchio
                              fazzoletto e le labbra screpolate dal freddo, domandava pane,
                              tirandola per la gonna rattoppata e scolorita.</p>
                        <p>— Allora, se fosse vero, sarei ridotta a tanto?... Ma lui non può
                              crederlo, se non mi vede... Io la conosco, quella che lo mette su
                              contro di me... è sua madre!... Che cosa le ho fatto? Perché l'hanno
                              tutti con me?... Ah, che sarebbe stato meglio se m'aveste gettata in
                              fondo a un pozzo, quando nacqui!...</p>
                        <p>E le lacrime cominciarono a solcarle le guancie scarne.</p>
                        <p>Donna Tira, vedendo piangere la figliuola, si alzò di scatto tirandosi lo
                              scialle sul capo.</p>
                        <p>— Andiamo! Cammina con me! Andiamo dall'avvocato, andiamo dal
                              capitano!... Li voglio far ballare, lui, quella vecchia strega, tutti
                              quanti sono.</p>
                        <p>— No! No! — protestava Mara, sfiduciata. — Con le minaccie che cosa
                              guadagneremo?... È la ragione che deve sentire; sono questi innocenti
                              che devono parlargli per me... Poi, in fondo all'ospedale, solo, come
                              può reggergli il cuore di non vedere i suoi figli?... Non regge a me,
                              di saperlo in pericolo di morte... Io gli voglio sempre bene!... Non
                              me ne sono scordata!...</p>
                        <p>— Cammina! — insisté donna Tina. — Andremo all'ospedale, gli faremo
                              parlare dal capitano; dovrà vederti per amore o per forza!...</p>
                        <p>— Mamma, pane!... — piagnucolava il grandicello, attaccato alla sua
                              veste; e donna Tina lo prese per mano.</p>
                        <p>— Qui, Neli, con la nonna!... Adesso compreremo il pane, e anche le mele:
                              ti piacciono, le mele?... Tu fai presto; andiamo!...</p>
                        <p>Mara si aggirava per lo stambugio umido e scuro, cercando lo scialle, la
                              chiave, con la testa smarrita, non sapendo più dove metter le mani,
                              facendo il segno del bacio dinanzi alla stampa dell'Addolorata.</p>
                        <p>— O Cristo della Croce! Mi par d'essere impazzita... Ah, la chiave è
                              qui... Zitta, Ninuccia; zitta, gioia mia!... Adesso andremo dal
                              babbo... tu vuoi venirci?... Zitta, figlia bella!...</p>
                        <p>Donna Tina l'aiutò a mettersi lo scialle e tirò la spranga dell'uscio.
                              Come Mara apparve sulla soglia, tutte le comari sedute al sole, nella
                              corte, smisero di cicalare, voltandosi a guardarla. Erano occhiate
                              dure, diffidenti, che l'accusavano, la perseguitavano, la scacciavano,
                              lei e tutta la sua grama figliuolanza.</p>
                        <p>— Buon giorno, comare Vanna... Come state, comare Filippa?...</p>
                        <p>Mentre sua madre chiudeva l'uscio a chiave, ella salutava le vicine,
                              sforzandosi di sorridere, per disarmare la collera di tutte quelle
                              altre a cui non aveva mai fatto nulla; ma le comari la lasciavano
                              andar via, senza rispondere, o borbottando qualche cosa che non si
                              capiva.</p>
                        <p>— Chiudete, chiudete, donna Tina!... — esclamò soltanto quella monella di
                              Grazia. — Potrebbero, non si sa mai, rubare le gioie di vostra
                              figlia!...</p>
                        <p>E tutte si misero a ridere.</p>
                        <p>Donna Tina stava per replicare con una mala parola, quando Mara l'afferrò
                              per un braccio, supplicante:</p>
                        <p>— Lasciatele stare!... Andiamo via!</p>
                        <p>Allora, come madre, figliuola e bambini furono scomparsi sotto l'androne,
                              ognuna, nel cortile, disse la sua contro quella ciabatta che
                              disonorava il quartiere.</p>
                        <p>— Ci vuole una bella sfacciataggine, a pretendere che suo marito la
                              riveda, dopo la vita che ha fatta! — diceva la Sampietrese,
                              filando.</p>
                        <p>— Mentre quel povero Pietro Tosto era soldato e buttava sangue dal petto,
                              lei se l'è spassata con questo e con quello... </p>
                        <p>— E poi canta miserie, fa la pietosa, per intenerire i gonzi!...</p>
                        <p>— Come non si sapesse — riprendeva la Sampietrese, più accanita di tutte,
                              — che Vito il limonaio le ha speso un occhio del capo!... </p>
                        <p>Egli l'aveva presa con la ciurma per la raccolta degli aranci, a
                              Monserrato; ma che cosa gli era piaciuto in quel manico di granata, in
                              quella faccia smunta e gialla di veleno? Solo per non sentire i
                              continui piagnistei di quegli affamati dei marmocchi, ogni altro si
                              sarebbe fatta la croce, evitandola come la malanova! Adesso che suo
                              marito era tornato, e dal fondo d'un letto all'ospedale militare le
                              aveva intentato il processo che si meritava, lei faceva l'afflitta e
                              l'innocente, trascinava i bambini dal giudice all'avvocato, e s'era
                              messa in testa di rivederlo!...</p>
                        <p>— Vuole star fresca!... Tosto è tosto davvero, malandato com'è!...</p>
                        <p>— Chi, il soldato? — disse mastro Nunzio, entrando, con la sporta delle
                              scarpe vecchie sotto il braccio. — Sta meglio; me l'ha detto il
                              piantone dell'infermeria... </p>
                        <p>— Allegramente!... Quando ne uscirà, vorranno esser legnate per sua
                              moglie!...</p>
                        <p>Il ciabattino scosse il capo.</p>
                        <p>— L'avete sempre con quella creatura?...</p>
                        <p>Ma come suonava mezzogiorno, egli accendeva il fuoco, metteva a cuocere
                              la minestra; e le comari rientravano anch'esse, a darsi da fare in
                              casa. Solo la Sampietrese, che aveva la biancheria distesa intorno al
                              pozzo, sulle cordicelle sostenute da aste forcute, restava a staccare
                              i panni asciutti e a stirarli sulle ginocchia, disponendoli poi uno
                              sull'altro in un canestro.</p>
                        <p>Ad un tratto, l'intesero gridare:</p>
                        <p>— Il fazzoletto di seta!... Dov'è il fazzoletto di seta?</p>
                        <p>Le vicine s'affacciavano agli uscì, domandando che cosa fosse successo, e
                              la Sampietrese, buttando all'aria ogni cosa, ripeteva:</p>
                        <p>— Non c'è più!... Non sono cieca!... Il fazzoletto bianco... l'avevo
                              appeso qui, dietro il lenzuolo, con le mie mani!... Non c'è più... è
                              sparito!...</p>
                        <p>— Cercate bene— disse mastro Nunzio scodellando. — Cercate in casa...</p>
                        <p>— In casa?... Cosa ho da cercare?... Non c'è! Me l'hanno preso!...
                              Trovatelo voi, se siete buono!</p>
                        <p>E come, strillando più di prima, gli occhi le andarono all'uscio chiuso
                              della catapecchia di Mara, esclamò, stendendo il braccio:</p>
                        <p>— Questo è lei che l'ha rubato!... Ch'io perda la vista degli occhi, se
                              non è lei!</p>
                        <p>— Perciò sua madre ha chiuso a chiave! —confermò Grazia. — Le tiene il
                              sacco!</p>
                        <p>— Vi dico che è lei! Chi dev'essere?... Ma se non lo restituisce, com'è
                              vero Dio! glie lo tiro dal naso!</p>
                        <p>Se ne andò dentro, gridando ancora, e tutte le vicine le davano ragione;
                              solo mastro Nunzio, ingoiando un boccone, ripeteva che prima bisognava
                              cercar bene.</p>
                        <p>Egli rigovernava la pignatta, disponeva di nuovo gli arnesi, le forme e
                              le scarpe nella sua sporta, se la passava al braccio e s'avviava.
                              Sotto l'androne, incontrò Mara che tornava, coi bambini sonnacchiosi e
                              un viso sconsolato.</p>
                        <p>—Cos'avete fatto?... — le chiese, fermandosi un poco.</p>
                        <p>— Ah, mastro Nunzio, lasciatemi andare!... Niente! Non vuol vedermi, non
                              sente ragione!... Gli ha parlato il colonnello; tutto è stato
                              inutile... Io non mi fido più — e pareva che stesse per cascare.</p>
                        <p>— Andiamo! — esclamò lui, con un gesto largo. — Non vi perdete d'animo!
                              Solo alla morte non c'è rimedio.</p>
                        <p>— Ed io che cosa faccio a campare?... Ditelo voi, che cosa faccio?... Mio
                              marito non vuol più sentirne di me, la miseria ci mangia vivi, la
                              gente mi perseguita... Ah, che meglio sarebbe attaccarsi una pietra al
                              collo e buttarsi in fondo al. mare!...</p>
                        <p>Mastro Nunzio restò a seguirla cogli occhi, mentre lei traversava la
                              corte e, cavata di tasca la chiave di casa, apriva. Al rumore, la
                              Sampietrese venne fuori, come una furia; le corse addosso, la prese
                              per una spalla, le piantò gli occhi in faccia quasi volesse mangiarla,
                              e gridò:</p>
                        <p>— Anche ladra, sei?</p>
                        <p>Mara la guardava, spaurita, non comprendendo; e l'altra la scuoteva per
                              una spalla, le mostrava il pugno.</p>
                        <p>— Il fazzoletto?... Il fazzoletto di seta?... T'è piaciuto, non è
                              vero?... Il limonaio non te ne comperava così?</p>
                        <p>— Che fazzoletto?... Io non so niente... per la Vergine Immacolata, non
                              so di fazzoletto...</p>
                        <p>— Lascia stare l'Immacolata, che non sei degna di nominarla!... e
                              restituisci il fazzoletto che era appeso qui, dietro il lenzuolo, hai
                              capito?</p>
                        <p>— Io non so niente... non l'ho preso: possa morire di morte súbita!...
                              Domandatelo a tutti, se sono uscita nella corte, stamattina...</p>
                        <p>E con lo sguardo invocava la testimonianza delle vicine; ma queste, che
                              stavano a godersi la scena, non dissero una parola.</p>
                        <p>— Ah, no?... non lo vuoi restituire?... Aspetta ch'io vada dal
                              delegato... — S'allontanò di due passi, poi si fermò, voltandosi, e le
                              sputò in faccia:</p>
                        <p>— Ladra!</p>
                        <p>Mastro Nunzio, deposta la sua sporta, era tornato indietro, per cercare
                              di placar quella furia; ma la Sampietrese se la pigliava anche con
                              lui, chiamando Dio e i santi a testimoni, volendo andare subito subito
                              alla Questura. Le altre donne l'avevano attorniata, facendola
                              rientrare in casa, dandole ragione, ma persuadendola a non guastarsi
                              il sangue per questo.</p>
                        <p>— Un fazzoletto che valeva più di lei! Non era neanche un anno che
                              l'avevo comprato!...</p>
                        <p>Mastro Nunzio spinse uno sguardo dentro lo stambugio di Mara; la vide
                              mettere a letto i bambini, baciarli e coprirli col proprio scialle.
                              Poi venne fuori: era più pallida di prima, ma non diceva niente. Si
                              diresse al pozzo e si mise ad attinger acqua.</p>
                        <p>Allora egli scosse la testa, infilò di nuovo la sporta sotto il braccio e
                              riprese la sua via. Ad un tratto, il cigolio della carrucola s'arrestò
                              e s'intese un tonfo cupo.</p>
                        <p>—Patriarca san Giuseppe!...</p>
                        <p>Dinanzi al pozzo non c'era più nessuno e la corda della secchia era
                              scappata.</p>
                        <p>— Aiuto, cristiani!...</p>
                        <p>Mastro Nunzio urlava come un ossesso, correndo, alzando le braccia; le
                              donne venivano fuori, spaventate, finendo per gridare anch'esse, senza
                              sapere:</p>
                        <p>— Aiuto!... Cos'è?... S'è buttata all'acqua!... Chi, Mara?... Gesù e
                              Maria!... Chiamate aiuto!... L'avete ammazzata!... La corda è rotta...
                              Aiuto!...</p>
                        <p>Accorreva gente dalla via, si raccoglieva una folla di curiosi che
                              s'interrogavano, si spingevano a gomitate per arrivare al collo del
                              pozzo.</p>
                        <p>— Si vede, sventurata!...— gridava mastro Nunzio.— C'è poca acqua...
                              eccola lì!</p>
                        <p>— Delle funi!... Una tavola!...</p>
                        <p>Non sapevano come disporre il salvataggio, ognuno diceva la sua, la
                              confusione cresceva, e solo quando vennero i carabinieri col delegato,
                              due uomini a cavalcioni a una grossa trave tenuta ad un canapo furono
                              calati nel pozzo.</p>
                        <p>— Legatela—comandava il delegato, e la voce echeggiava nella cavità
                              profonda.— Legatela forte...</p>
                        <p>— Corda!... Molla!... — gridavano gli uomini di sotto.</p>
                        <p>E in quel momento arrivò donna Tina, scarmigliata, come una pazza.</p>
                        <p>— Mara, figlia mia!... — Le guardie non volevano farla passare; essa le
                              ricacciò indietro.— Figlia, figlia mia!... Assassino infame, è lui che
                              me l'ha uccisa!...</p>
                        <p>— Silenzio! State quieta... — ingiunse il delegato; e i carabinieri
                              tiravano ora il canapo, lentamente, spezzati in due, grondanti
                              sudore.</p>
                        <p>— Adagio!... Arriva al collo... Attenti!...</p>
                        <p>Donna Tina che stava a guardare, ansiosamente, si nascose a un tratto la
                              faccia nelle mani, lanciando un grido acutissimo.</p>
                        <p>Mastro Nunzio la sorresse, e come i bambini, a cui nessuno aveva più
                              badato, uscivano nella corte, egli si mise a far segni con le mani
                              alle comari istupidite:</p>
                        <p>— I figli!... Portate via i figli!...</p>
                        <p>Veniva su un mucchio di panni gocciolanti; i capelli impiastrati
                              nascondevano il viso lordo di sangue. Le contusioni del capo, però,
                              sarebbero state niente, senza la gamba sfracellata; e il dottor
                              Valenti, a Santa Marta, diceva che bisognava tagliarla; se no sarebbe
                              morta. Ma per questo era necessario il permesso della famiglia.</p>
                        <p>— Sia fatto come vuol Dio!... Meglio la gamba che la vita...</p>
                        <p>E nell'anticamera dell'ospedale, accanto alla sala delle operazioni,
                              donna Tina era messa ad aspettare, accompagnata dalle altre sue
                              figliuole, da mastro Nunzio e dalla Sampietrese, che aveva poi trovato
                              il suo fazzoletto dietro la gabbia dei polli e veniva a sentir notizie
                              dell'inferma.</p>
                        <p>— Almeno, l'allòppiano? — chiedeva, a bassa voce.</p>
                        <p>— Vorrei vedere!— rispose mastro Nunzio.— Li allòppiano tutti e non
                              sentono dolore...</p>
                        <p>Dalla sala, si udivano le parole del dottore che faceva anche la lezione
                              agli studenti arrampicati sulla galleria; e dopo un'ora di quel limbo
                              vi fu un rimescolìo.</p>
                        <p>— È finito— disse mastro Nunzio.</p>
                        <p>L'uscio si spalancò e comparvero gl'inservienti reggendo da testa e piedi
                              la barella coperta di tela grigia. Il viso di cera pareva, tra le
                              bende, ancora più pallido.</p>
                        <p>— Mara!... Hai nulla?...</p>
                        <p>Ella alzò un poco gli occhi lucenti.</p>
                        <p>— No, mamma... non ho sentito niente... — e sorrise, a tutti.</p>
                        <p>Ma come, nella sera, andò peggiorando, e donna Tina nascondeva le sue
                              lacrime per non farla abbattere di più, ella disse con un filo di
                              voce:</p>
                        <p>— Mamma, non piangete... Lo so che io sono morta; ed è meglio...
                              Piuttosto, mandate a dire a Pietrino che vorrei vederlo, almeno in
                              punto di morte...</p>
                        <p>— Quell'assassino? Pensi ancora a quell'assassino?...</p>
                        <p>— ...In punto di morte!...</p>
                        <p>L'infermeria militare era dirimpetto all'ospedale di Santa Matta, e donna
                              Tina vi fu in quattro salti. Tornò coi pugni stretti e il viso
                              scuro.</p>
                        <p>— Non vuole?... Mandatemi a chiamare il padre cappellano...</p>
                        <p>Col padre cappellano, Mara si confessò.</p>
                        <p>— Mio marito non vuol vedermi, neanche ora... perché gli hanno dette
                              tante cose di me... che mentre lui era soldato, io mi divertivo con
                              questo e con quello... Non è vero, innanzi a Dio!... Fu una volta
                              sola, col limonaio, per dar da mangiare alle creature... Glielo dica
                              vossignoria, che vorrei vederlo, prima di morire... Lui si può muovere
                              e io no... Sono due passi, non gli farà male...</p>
                        <p>Il cappellano corse anche lui; ma tornò solo, che Pietro Tosto diceva
                              sempre di no.</p>
                        <p>— Allora, sia fatta la volontà di Dio!... Mamma, vi raccomando i
                              bambini...</p>
                        <p>Ed all'alba morì.</p>
                  </div>
                  <div type="chapter">
                        <head>Pietro Micca</head>
                        <p>Questa la raccontava don Giacomo Spatafora, ai villeggianti seduti al
                              fresco, sotto i platani, dinanzi al Casino di conversazione di
                              Sant'Antonio al Monte.</p>
                        <p>Come passava il fattorino che saliva ogni giorno, a cavallo all'asina, a
                              Barreale per portarvi e prendervi la posta, Giovannino Paternò aveva
                              detto:</p>
                        <p>— To': Pietro Micca!</p>
                        <p>— A proposito!— chiese il barone Ventimiglia. — Volevo domandarlo da un
                              pezzo: si chiama proprio Pietro Micca, come quello dell'assedio di
                              Torino?</p>
                        <p>Don Giacomo Spatafora, che era il sindaco del paese, rispose:</p>
                        <p>—Nossignore. Lui si chiama, a casa sua, Saverio Rosicalerba. Pietro Micca
                              glie l'hanno appiccicato, quando fu del colèra del sessantasette.</p>
                        <p>— E com'è stato?</p>
                        <p>— Avrà fatto qualche atto di coraggio?</p>
                        <p>— Altro che!...— esclamò il sindaco, e stava per cominciare il suo
                              racconto; ma il segretario comunale gli fece segno di star zitto.</p>
                        <p>Pietro Micca, avvicinandosi alla comitiva, si cavava rispettosamente il
                              berretto filettato di rosso, e teneva abbassata come una sciabola la
                              verga d'oleastro che gli serviva per frustare e punzecchiar l'asina
                              restia, quando andava per la posta. Era basso di statura, con una
                              faccia magra e piccola dal grosso naso ricurvo, dagli occhietti grigi
                              e dalla barba rada, grigiastra, dura come ciuffi di setole.</p>
                        <p>— Che c'è, Pietro?...— chiese il sindaco, vedendolo restar piantato lì,
                              in quell'atteggiamento quasi militare.</p>
                        <p>— Al brigadiere gli debbo dir nulla? — chiese, a voce bassa, come
                              continuando un discorso.</p>
                        <p>— Niente. Gli dirai che i certificati non li posso fare, per la ragione
                              che lui sa. Ma nell'ufficio c'è spiegato tutto.</p>
                        <p>Allora Pietro Micca alzò la sua verga di oleastro salutando in giro la
                              comitiva, girò sui tacchi e si allontanò per la sua via.</p>
                        <p>— Se non pare un vecchio sergente in ritiro, con quel berretto e quella
                              verga!...— riprese il sindaco Spatafora, ridendo.</p>
                        <p>— No; il bello sapete cos'è? — osservò il barone. — È la gran serietà,
                              l'aria di riflessione, il suo laconismo!... E dunque sentiamo: come
                              andò che gli misero quel nome?</p>
                        <p>— Eccomi, signore, e vi servo. Fu pel colèra del sessantasette, che i
                              cristiani cascavano freddi come le mosche. Ma a Sant'Antonio, niente:
                              non c'era stato per fortuna nessun caso, altro che quello della
                              lavandaia del vicario; ma era stato un falso allarme. Per questo,
                              appunto, la gente che scappava di qua e di là voleva venirsene da noi,
                              a portarci il malanno in casa nostra. Autorità, polizia, non se ne
                              parla: neppure l'ombra; che la società era in dissoluzione. Ecco
                              signore che per guardarci la nostra pelle, noi abbiamo chiamato tutti
                              gli uomini validi del paese per armarli e fare la guardia.</p>
                        <p>— La guardia a che cosa?</p>
                        <p>— Al paese, per non lasciarvi entrare nessuno di fuori via!</p>
                        <p>—Al solito!... Selvaggi!...— esclamava il barone, gesticolando
                              dall'indignazione. — Sempre selvaggi sarete?...</p>
                        <p>— Selvaggi, perché mettiamo un cordone sanitario? — rispondeva il
                              sindaco, con grande pacatezza.</p>
                        <p>— Ma che cordoni... e cordoni!... Ma non sapete che sono tutte
                              sciocchezze?... Ma nei paesi civili...</p>
                        <p>— E se ci pigliava un colèra fulminante, chi ce lo toglieva, la vostra
                              civiltà?</p>
                        <p>Come era un pezzo che don Giacomo Spatafora ed il barone non si
                              bisticciavano, quest'ultimo riprendeva, stringendosi nelle spalle:</p>
                        <p>— Con voi, caro don Giacomo, ve l'ho detto tante volte, è inutile
                              discutere!... Il colèra, se viene, è una disgrazia, come tante
                              altre... ma non per questo si deve tornare al medioevo, coi cordoni,
                              le sentinelle e le barricate!... È una disgrazia—ripeteva, cavandosi
                              il cappello e abbassando un poco la testa — che manda Domineddio ma
                              voialtri la rendete più terribile, con tutte queste paure... Col
                              colèra, vedete fuori: si va, si viene, tutti restano al loro posto,
                              cosa vuol dire! e le autorità dànno l'esempio...</p>
                        <p>— Sicuro, col contravveleno che hanno in tasca... </p>
                        <p>Il barone lo fissò un poco, poi si alzò come per andarsene. — A questo
                              siamo?... V'ho inteso, a rivederci... </p>
                        <p>— Aspettate!... barone, venite qui!... — diceva don Giacomo, intanto che
                              tutti gli altri ridevano di cuore, dimenticando la storia di Pietro
                              Micca.</p>
                        <p>— Prendete fuoco?... — ripiglia don Giacomo, costringendo il barone a
                              sedersi nuovamente. — Andiamo, ditemi un po': lo sapete cos'è che
                              produce il colèra?</p>
                        <p>— Sono i microbi.</p>
                        <p>— Ma gli scienziati, ce n'è che non ci credono?</p>
                        <p>— E cosa volete concludere?</p>
                        <p>— Che ognuno ha la sua opinione! E la mia è che sia malefizio...</p>
                        <p>A questa dimostrazione, fatta da don Giacomo con un sorriso ambiguo, come
                              per dare a intendere che egli non credeva poi molto a quel che diceva,
                              il barone Ventimiglia stava per andarsene un'altra volta, perdendo la
                              pazienza, col maggior gusto degli astanti, quando Giovannino Paternò
                              disse:</p>
                        <p>— E la storia di Pietro Micca?... Lasciamo per ora tutti questi discorsi,
                              e sentiamo la storia.</p>
                        <p>— La storia!... La storia!...</p>
                        <p>Mentre il barone gesticolava ancora, don Giacomo Spatafora che lo
                              guardava con la coda dell'occhio, riprese il suo racconto,
                              interrompendosi un poco da principio, fingendo di aver paura di
                              lui:</p>
                        <p>— Dunque... abbiamo detto, signore, che, chiamati tutti gli uomini
                              validi... ci siamo armati per far la guardia al paese. Di armi, quelli
                              che ne avevano: doppiette, o pistole d'arcione, o carabine, portavano
                              le proprie; per gli altri, c'erano i fucili della Guardia Nazionale;
                              ma non bastavano a tanti. Saverio Rosicalerba, che ancora non si
                              chiamava Pietro Micca, ma aveva sempre quell'aria di serietà, ed era
                              uomo di poche parole, viene da me e mi dice che vuole un fucile, per
                              prestare il suo servizio. Io dico: se non armiamo lui, chi vogliamo
                              armare? Basta: la distribuzione, allo scopo di evitare favoritismi,
                              l'abbiamo fatta a sorteggio ed ecco signore che io ho letto il nome di
                              Saverio Rosicalerba invece di quello di Pietro Strano, che era
                              veramente uscito. Potevo sapere?... Il grazioso era che gli schioppi —
                              dei ferri vecchi — erano molto lunghi; e a vedere Rosicalerba, quando
                              teneva il suo a spall'arme pareva uno che portasse una canna da
                              pesca!</p>
                        <p>Gli astanti cominciavano a ridere, e il barone Ventimiglia, rabbonitosi,
                              prestava anche lui ascolto al narratore.</p>
                        <p>— Armati tutti gli uomini, ecco signore che abbiamo disposto il servizio.
                              Prima di tutto, ci siamo divisi in due squadre: una per la guardia di
                              giorno e l'altra per la notte. Per non usar preferenze, abbiamo diviso
                              a metà gli uomini di tutti i ceti: metà dei proprietari il giorno e
                              metà la notte, così i contadini e gli operai: in tutto, saremo stati
                              due centinaia. Di giorno, era niente: dai posti di guardia si
                              dominavano le strade e i campi, se mai qualcuno avesse voluto entrare
                              saltando i muri, venendo dalle traverse. Il più del tempo, si passava
                              giocando alle carte, oppure chiacchierando, coi fucili a portata di
                              mano. Ogni tanto, ma di raro, perché sapevano le nostre intenzioni:
                              drlin, drlin,, lo scampanio delle sonagliere. Una carrozza: all'armi!
                              Eccoci in fila in mezzo alla strada, sbarrandola, coi fucili spianati:
                              "Alto là!...".</p>
                        <p>— Selvaggi!... — borbottava ancora il barone.</p>
                        <p>Don Giacomo Spatafora, senza badargli, riprendeva:</p>
                        <p>— "Alto là... Di dove venite?". "Da Barreale". "Dietro —fron'!". "Ma"
                              dice "abbiamo il certificato del sindaco; abbiamo questo, abbiamo
                              quest'altro...". Le donne pregano, i bimbi guardano spaventati.
                              "Dietro—fron'!... Cocchiere: volta!". E il cocchiere, vedendosi le
                              bocche dei fucili, voltava subito. "Buon viaggio!...".</p>
                        <p>Come il barone si dimenava sulla seggiola, don Giacomo s'interruppe.</p>
                        <p>— Avete nulla, barone?...</p>
                        <p>— Ho che è più forte di me!... Son cose che non posso neppur
                              sentirle.</p>
                        <p>— E perché... Vi pare che abbiamo fatto andare indietro tutti quanti?
                              Nossignore! La famiglia di Tornabene non l'abbiamo ricevuta? "Alto
                              là!... Di dove venite?". "Da Regalmini". "Avete il certificato?".
                              "Eccolo qua". "Spiegatelo e mettetelo in mezzo alla via". Come il
                              foglio di carta, aperto era per terra, uno di noi s'avvicinava e ci
                              guardava. "Vengono da Regalmini: c'è il bollo". A Regalmini si godeva
                              perfetta salute: li abbiamo lasciati entrare!</p>
                        <p>Gli astanti ridevano più di prima, all'aria di serietà astuta con cui don
                              Giacomo diceva quelle cose. Il barone guardava per aria, arruffandosi
                              i baffi.</p>
                        <p>— Dunque, di giorno la guardia era niente. I guai erano di notte: prima
                              di tutto per la stessa oscurità, pel sonno mancato; poi perché, non
                              potendosi dominare le posizioni, bisognava scaglionarsi per tutta la
                              cinta del paese, in mezzo alle vigne ed ai boschetti. Ecco signore che
                              don Antonino Laspina, il capitan d'arme, dispone il servizio delle
                              sentinelle: alla torretta dei Ficarazzi, a San Giovanni, al palmento
                              di Giacomia, nella sciara dei Pollastrella, e così tutto in giro.
                              L'ordine era: al primo all'arme — fuoco! Tutte le sentinelle vicine,
                              appena sentito lo sparo, dovevano concentrarsi nel punto dove si era
                              tirato. Ogni uomo era sempre posto allo stesso punto, per abituarsi a
                              conoscere la località. Un piano di guerra, in tutto e per tutto, ché
                              don Antonino ci aveva genio, e ai villani non raccontava altro che
                              storie militari, e anche quella di Pietro Micca, il vero, che avevano
                              sentita a bocca aperta... Veniamo adesso al posto della Macalubba,
                              quello dove montav a la guardia Rosicalerba, che era il più difficile
                              da guardare. La Macalubba, sapete com'è: il gruppo dei Casalini qui;
                              dinanzi, il boschetto; poi le viottole scorciatoie che s'incrociano
                              dietro il poggio. Marasca e Falsaperla erano stati messi al crocevia;
                              cento passi più là, Rosicalerba, fra il boschetto e le case; poi Nino
                              il cacciatore nelle vigne di massaro Nicola, poi don Giuseppe
                              Frássari, e poi altri... Eccoci arrivati, signore, alla notte di
                              mezz'agosto, che c'era una luna piena da vederci come a mezzogiorno.
                              Don Antonino Laspina, a un'ora di notte, prima di andarsene al corpo
                              di guardia centrale del Municipio, aveva passata la ronda, per vedere
                              se tutto stava bene; e, come ogni sera, ripeteva a Rosicalerba e a
                              tutti gli altri la consegna: "Il primo cristiano che s'affaccia dietro
                              un muro o dietro un albero sparate subito all'aria per fare accorrere
                              gli altri. Se invece sentite sparare, non fate fuoco, mi raccomando;
                              ma correte sul luogo, per dare mano forte. Se veniste col f ucile
                              scarico, non potreste essere di nessun aiuto... Avete capito?".
                              Rosicalerba chinò il capo, senza dir niente, come al solito. E così,
                              passata la ronda, ognuno restò al suo posto. Io mi trovavo di guardia
                              alla torretta dei Ficarazzi ed avevo accesa la pipa. Con quel chiaro
                              di luna, si vedeva distintamente tutto in giro per la campagna e si
                              sarebbero potuti contare i sassi della via; ma il cuore si stringeva,
                              pensando a quello spavento della peste. Non era ancora tardi, ma non
                              si sentiva il più piccolo rumore, il più piccolo segno di vita. A
                              Barreale, dove morivano a cinquanta per giorno, non si vedeva un solo
                              lume; mentre, in altri tempi, a due ore di notte, c'era come una
                              luminaria. Per le strade, qui, non un sonaglio di mulo, non stridore
                              di ruote, non un canto di carrettiere. Al paese, tutti tappati in
                              casa. Silenzio e solitudine. Vi dico che, con quel chiaro di luna, era
                              una cosa che stringeva il cuore... Io avevo finito di fumare la mia
                              pipa e l'avevo riposta in tasca. In coscienza, avevo un po' di sonno;
                              pensai: "A quest'ora chi vuole andare a ttorno?". Così, appoggiato il
                              fucile al muro della torretta, mi misi a sedere sopra un grosso
                              sasso... e credo che mi appisolai... Tutt'ad un tratto, due colpi, uno
                              dopo l'altro: pon... pon... Salto in piedi, col fucile in mano.
                              Venivano dalla Macalubba. Dico: "Ci siamo!...". Possono passare cinque
                              secondi, quando si ode, dalla stessa parte, un terzo colpo: pan!...
                              Sangue di bacco, la cosa è grossa!... Mi metto a correre verso la
                              Macalubba. Alla guardia di San Giovanni non c'era nessuno; la
                              sentinella era accorsa come me. Corro più presto; da lontano, nella
                              vigna di massaro Nicola, dov'era il posto di Nino, vedo un gruppo di
                              gente. "Che è?... che è?..." grido da lontano. Rispondono, agitando le
                              braccia: "Niente!... Niente!...". Cos'era? Nino il cacciatore aveva
                              visto saltare un coniglio tra le vigne e gli aveva tirate due
                              piombate, freddandolo...</p>
                        <p>— Ah! ah! ah!... — una risata scoppiava nell'uditorio.</p>
                        <p>— Un coniglio che pareva un maiale: non ne ho visto mai uno così grosso!
                              Nino lo teneva per le zampe di dietro dandolo a pesare: "Erano tre
                              sere che me la faceva in barba, saltandomi fuori tiro. Sangue d'un
                              ulivo, ci avevo rabbia. Stasera m'apposto dietro il muro, col fucile.
                              Tutt'in una volta: fru—fru... pon—pon!...". E pesava la bestiola, che
                              sarà pesata quasi dieci chili. Intanto, altra gente accorreva, da
                              tutti gli altri posti, e don Antonino Laspina anche lui. "Chi va
                              là?... Amici!... Cos'è stato?... Niente, il coniglio...". E ognuno
                              voleva sentire quanto pesava, tanto era grosso, la bestia! "Ma tu,"
                              dice don Antonino Laspina a Nino il cacciatore, "quanti colpi hai
                              sparati?". Risponde Nino e dice: "Due signore". "Io però ne ho sentiti
                              tre" dico io, dicono tutti gli altri: "Sicuro, tre!". "Dunque, chi ha
                              sparato l'altro colpo?". Nino, col capo al coniglio, non si era
                              accorto di niente. Ecco Marasca che dice: "Il terzo colpo è partito
                              dai Casalini, dev'essere stato Rosicalerba". "Ma dov'è Rosicalerba?".
                              Fra tutti gli accorsi, Rosicalerba non c'era. "Andiamo a vedere...".
                              Ci siamo buttati, signore, i fucili sulle spalle e ci siamo avanzati
                              fra i Casalini e il boschetto: Rosicalerba non si vedeva! Si ferma don
                              Antonino e si mette a gridare, in quel silenzio della notte, con le
                              mani fatte ad imbuto intorno alla bocca: "Ohé!... Ohé!...". Non
                              risponde nessuno. Ad un tratto, io inciampo in qualche cosa . Mi
                              chino, e che trovo? Lo schioppo di Rosicalerba. "Don Antonino, qui c'è
                              lo schioppo!...". Si avvicinano tutti. "Com'è", dice, "carico?". Fiuto
                              dalla parte del cane e dico: "È stato sparato or ora!". Ci fermiamo
                              allora a tenere consiglio: c'è il caso che quel povero Rosicalerba
                              abbia passato un guaio? La consegna era precisa: non sparare, ma
                              accorrere. Se ha sparato anche lui, sarà stato per qualcuno che voleva
                              passare per forza?... Don Antonino Laspina ci dispone in fila, ed ecco
                              che ci siamo messi a battere il boschetto. "Rosicalerba, ohé!...
                              ohé...". Niente Rosicalerba. Tornati tutti dinanzi ai Casalini, ognuno
                              dice la sua, e non sappiamo che cosa fare. A un tratto don Antonino si
                              batte la fronte e ci fa segno di seguirlo dentro le rovine. "Cosa
                              volete fare?". "Niente, venite con me...". Dentro, c'era buio come in
                              un forno. Abbiamo fatto dei fasci d'erba secca e li abbiamo accesi.
                              Subitamente, come abbiamo sbattuto per terra i calci dei fucili, s'è
                              sentito un grido: "Aiuto!...". "Ah, carogna!..." fa don Antonino,
                              "l'avevo detto io che ha avuto paura e s'è nascosto!". Ecco che siamo
                              entrati in fondo all'ultima stanza, e abbiamo visto Rosicalerba con la
                              faccia al muro. "Ohé", grida Laspina, "sei sordo?...". Lui risponde,
                              senza voltarsi, con una voce pietosa: "Chi siete...?". "Siamo noi!...
                              Cosa fai qui dentro? Così stai alla consegna?...". Era giallo come un
                              morto e noi ci tenevamo i fianchi, dalle risa. "Cosa fai?..." tuona
                              don Antonino, per non ridere anche lui. Dice, come domandando perdono:
                              "Niente". "E perché hai sparato?". "Perché ho sentito sparare... per
                              chiamare aiuto...". "E il fucile?...". "Mi è cascato a terra...".
                              Allora don Antonino si avanza e gli batte sopra una spalla: "Bravo
                              Pietro Micca! Evviva! Evviva!...". Voleste vedere? Una convulsione di
                              risa, da non poterne più... Pietro Micca! bravo Pietro Micca!... Da
                              quel momento, Rosicalerba si è chiamato Pietro Micca!</p>
                        <p>Il barone Ventimiglia, Paternò, il segretario, tutti ridevano; quando,
                              finita la storia, s'intese uno scalpiccio di ferri sul selciato, e
                              comparve Pietro Micca, a cavallo all'asina, con la sacca della posta e
                              la verga in mano. Dietro, venivano due carabinieri a cavallo.</p>
                        <p>— Se non pare un generale!</p>
                        <p>L'asina, sentendo i cavalli, si mise a recalcitrare, e Pietro Micca
                              lavorava a frustarla di santa ragione, per non fare cattiva figura
                              dinanzi a tanti spettatori. I carabinieri passarono innanzi e l'asina
                              continuava a girare su se stessa.</p>
                        <p>— Dàlli, Pietro... attento!...</p>
                        <p>A un tratto, come uno dei cavalli nitrì da lontano, essa partì al
                              galoppo, con Pietro Micca che, afferrato alla criniera, sollevava la
                              verga in atto di trionfo.</p>
                        <p>— Bravo Pietro Micca!... Evviva! Evviva!...</p>
                  </div>
                  <div type="chapter">
                        <head>L'onore</head>
                        <p>Fra un interrogatorio e l'altro, il cancelliere aveva cominciato a
                              narrare al pretore il fatto dei Sortino: "Una vera battaglia: i due
                              fratelli Sortino col padre, da una parte e dall'altra gli Sgraia padre
                              e figlio... In mezzo, Anna Sortino, che strepitava come una gallina
                              spennata viva... Tutta la scena è stata per lei...". Ma non gli era
                              riuscito ancora di completare la storia, per l'andirivieni continuo
                              degli avvocati, dei testimoni e di tutta la gente che aveva da fare
                              con la giustizia.</p>
                        <p>Ad un tratto, come il magistrato aveva finito di udire un carrettiere
                              accusato di ribellione alla forza pubblica, dal fondo del gabinetto si
                              avanzarono due contadini, due giovanotti alti, robusti, snelli, dalle
                              fisionomie larghe ed aperte. Arrivati dinanzi al tavolo, si fermarono
                              nello stesso tempo, tenendo i berretti con tutte e due le mani.</p>
                        <p>— Che c'è? — disse il pretore, fissandoli, mentre il cancelliere gli
                              faceva dei segni d'intelligenza, come per dire: "Eccoli qui!".</p>
                        <p>— Siamo venuti, Vossignoria, all'oggetto di dare una querela.</p>
                        <p>— Come vi chiamate?</p>
                        <p>— Sortino... Salvatore Sortino... Cosimo e Salvatore... — risposero,
                              suggerendosi a vicenda.</p>
                        <p>— Contro chi date querela?</p>
                        <p>— Contro Giuseppe Sgraia e Gaspare Sgraia, padre e figlio.</p>
                        <p>— Che cosa vi hanno fatto?</p>
                        <p>— Qui... Vossignoria può vedere... — e tutti e due si voltarono di
                              profilo, mettendo un dito sopra un punto della faccia.</p>
                        <p>— Venite da questa parte.</p>
                        <p>Nella sala attigua, c'era il dottore, che fattosi alla finestra, prese a
                              ciascuno dei querelanti il capo con tutte e due le mani, rovesciandolo
                              un poco ed esaminandolo alla luce.</p>
                        <p>— Ferita lacero—contusa nella regione mascellare destra, lunga cinque
                              centimetri, guaribile in dieci giorni. Cos'era, un bastone?</p>
                        <p>— Nossignore, una sedia...</p>
                        <p>— Contusione al zigomo sinistro, con lacerazione ed ecchimosi. Guaribile
                              in sei giorni.</p>
                        <p>Il cancelliere prendeva nota di tutto, seguitando a far segni al pretore.
                              Tornato nel suo gabinetto, questi continuava ad interrogare.</p>
                        <p>— Sentiamo: com'è andata la faccenda?</p>
                        <p>— Ecco qua, signor Pretore: — disse Cosimo. — È stato per difendere
                              nostra sorella Anna, che sempre suo marito Gaspare Sgraia le faceva
                              maltrattamenti.</p>
                        <p>— Cosa faceva, la bastonava?</p>
                        <p>— Sissignore, —confermò Salvatore.</p>
                        <p>— A segno, — riprese l'altro — che nostro padre era andato a prendersela
                              per ricondursela a casa.</p>
                        <p>— Ma suo marito poteva opporsi! — obiettò il pretore.</p>
                        <p>— Ecco qua... — aggiunse Cosimo Sortino, con un mezzo sorriso, quasi a
                              significare che il pretore aveva ragione di avanzare quella difficoltà
                              ignorando le circostanze del fatto. — Ecco qua: essi non sono
                              maritati...</p>
                        <p>— O dunque?</p>
                        <p>— Stanno insieme.</p>
                        <p>Il pretore che badava a suggerire al cancelliere le risposte da scrivere
                              nel verbale, domandò:</p>
                        <p>— Allora vostra sorella sta a serva con lo Sgraia? </p>
                        <p>— Nossignore...</p>
                        <p>— Ma insomma, cos'è questo pasticcio?</p>
                        <p>Cosimo disse:</p>
                        <p>— Stanno assieme, così...</p>
                        <p>Il pretore prima guardò lui, poi l'altro fratello, che allargò un poco le
                              braccia, con un gesto di adesione.</p>
                        <p>— Ho capito. E per questo siete venuti alle mani?...</p>
                        <p>— Nossignore... sissignore... — I due fratelli Sortino si confondevano,
                              intanto che il cancelliere se la rideva sotto i baffi.</p>
                        <p>— Insomma: è stato per questo, sì o no?</p>
                        <p>— Signor Pretore, ecco qua: — disse risolutamente Salvatore, facendo
                              passare il berretto da una mano all'altra. — Che sono insieme, è un
                              affare di un anno e mezzo. Gaspare Sgraia s'è portata in casa nostra
                              sorella all'altro San Giuseppe: giusto fa un anno e mezzo il
                              diciannove di questo mese. Intanto, Vossignoria deve sapere che la
                              maltrattava da mattina a sera, che perfino i vicini se ne
                              scandalizzavano. Questo sapendo, noi abbiamo detto in famiglia:
                              "Andiamo a pigliarci Anna, e finiamo la commedia". Siamo andati tutti
                              e tre, col signor padre; ma io e mio fratello siamo rimasti in
                              istrada. È salito solo il signor padre, in casa di Gaspare Sgraia.
                              Alla salita, il signor padre dice: "Gaspare, questa commedia è durata
                              assai; e se devi trattare così mia figlia, io me la riporto a casa!".
                              Quello risponde che non e vero, che Anna l'ha mantenuta e rispettata;
                              e alza anche la voce. Il signor padre gli risponde, invece, qualmente
                              l'ha presa a legnate, e che ci sono i vicini pronti a far
                              testimonianza, e che lui è un bugiardo. Allora comparisce il padre di
                              Gaspare Sgraia, a difendere suo figlio ed a minaccia re ad alta voce
                              il signor padre.Alle minaccie, siamo saliti anche noi; qui le lingue
                              si sono confuse e io non mi ricordo niente. So che le sedie sono
                              volate, e che quando sono venuti i vicini a dividerci, io e mio
                              fratello che è qui, ci siamo trovati con questi segni in faccia.</p>
                        <p>Il pretore restò un poco a considerarli.</p>
                        <p>— E due giovanotti come voi, — disse lentamente — si fanno sfregiare, per
                              soprammercato, dopo che hanno preso loro la sorella?</p>
                        <p>Cosimo e Salvatore Sortino non risposero nulla; aprirono soltanto un poco
                              le braccia.</p>
                        <p>— Non siete stati soldati?</p>
                        <p>Cosimo rispose:</p>
                        <p>— Io, sissignore.</p>
                        <p>In quel momento, s'intesero delle voci; l'usciere esclamava: "Vi dico che
                              c'è gente!..." e altri replicavano: "È per la stessa causa!... Se è
                              per la stessa causa!...". L'uscio finalmente si schiuse e due altri
                              individui si fecero avanti. Questi, che parevano di condizione un poco
                              più elevata dei due giovanotti contadini, vennero a mettersi
                              dall'altro lato del tavolo.</p>
                        <p>— Voialtri chi siete?</p>
                        <p>— Io sono Giuseppe Sgraia, signor Pretore — disse il più vecchio— e
                              questo è mio figlio Gaspare.</p>
                        <p>— E che cosa volete? — riprese l'altro, irritato; intanto che il
                              cancelliere gli faceva dei segni con una mano per significare: "Li
                              lasci dire; ne sentiremo delle belle!".</p>
                        <p>— Signor Pretore, sono venuti a fare una violenza di domicilio,
                              minacciando, in casa nostra!...</p>
                        <p>— Chi è venuto?</p>
                        <p>— Salvatore e Cosimo Sortino — rispose lo Sgraia, additando i due
                              fratelli, che se ne stavano lì, ritti e tranquilli.</p>
                        <p>— Perché vi minacciavano?</p>
                        <p>— Signor Pretore, la servo io, — disse Gaspare, facendosi un poco più
                              avanti. — Due anni addietro...</p>
                        <p>— Un anno e mezzo, — corresse Cosimo Sortino.</p>
                        <p>— Sissignore, dice bene; ma questo non importa. Un anno e mezzo addietro,
                              la loro sorella Anna se ne venne a stare con me...</p>
                        <p>— Se ne venne, o la faceste venire per forza? — chiese il pretore.</p>
                        <p>— Se ne venne lei, di sua sponte!— protestò Gaspare.</p>
                        <p>— Quanti anni aveva?</p>
                        <p>— Sedici anni compiti, signor Pretore...</p>
                        <p>— E la famiglia di lei non si oppose?</p>
                        <p>— Nossignore; siamo stati un anno e mezzo insieme, come marito e
                              moglie...</p>
                        <p>— In casa di mio figlio, — commentò il vecchio — Anna Sortino è stata
                              sempre trattata bene, ché, grazie a Dio, non siamo ricchi, ma un poco
                              di provvidenza l'abbiamo...</p>
                        <p>— E durante quest'anno e mezzo, suo padre, i suoi fratelli, non hanno
                              fatto nulla per riaverla?</p>
                        <p>— Cosa dovevano fare? — ridisse il vecchio. — Era trattata come una
                              signora!...</p>
                        <p>Il pretore si volse verso i fratelli Sortino; chiese duramente:</p>
                        <p>— In tutto questo tempo, voialtri non avete dunque fatto nulla per la
                              situazione di vostra sorella?</p>
                        <p>— Nossignore, — rispose Salvatore alzando il capo.</p>
                        <p>— Ah! va benissimo! Dunque, — riprese, voltandosi verso quegli altri, —
                              sono venuti a riprendersi la sorella? Perché se la volevano
                              riprendere?...</p>
                        <p>— Signor Pretore, — disse Cosimo Sortino — perché la maltrattava...</p>
                        <p>— Non è vero! — sostenne Gaspare Sgraia. — Io non l'ho maltrattata.
                              Facciamolo dire a lei stessa, allora!...</p>
                        <p>— O dunque: perché sono venuti a casa vostra?</p>
                        <p>— Perché... ecco qua...</p>
                        <p>Come Gaspare si confondeva, suo padre gli dette una piccola spinta in una
                              spalla, per farlo tacere.</p>
                        <p>— Signor Pretore, la verità sacrosanta come l'Evangelo, la vuol sapere? È
                              questa che le dico io. Quando mio figlio si prese Anna Sortino, fu col
                              piacere della famiglia di lei. Lo sapevano, che in casa nostra non le
                              sarebbe mancato nulla! E anzi, il padre della ragazza aveva promesso a
                              mio figlio che gli avrebbe dato un pezzetto di vigna. Gaspare, anzi,
                              se la prese con questo patto. Se non era un ragazzo, la vigna doveva
                              farsela dare prima; ma Vossignoria sa com'è la gioventù, che non
                              considera. Ora, ogni volta che mio figlio mandava a dire a Sortino di
                              mantenere la sua promessa, si sentiva rispondere: "Oggi, domani,
                              stasera..." ma non si concludeva mai niente. Passa un anno, passa un
                              anno e mezzo, e ancora non abbiamo visto né vigna, né uva!</p>
                        <p>Il pretore guardava i due fratelli, che restavano impalati, con le
                              braccia lunghe pendenti, stando a sentire come non fosse il fatto
                              loro.</p>
                        <p>— E poi?</p>
                        <p>— E poi, signor Pretore, i Sortino erano ben contenti di aver collocata
                              la ragazza senza metter mano alla tasca! Ma queste sono azioni che non
                              si fanno, ingannare un giovanotto, promettendogli questo e
                              quest'altro, e poi lasciandolo solo nel ballo, coi figli che possono
                              venire di momento in momento!...</p>
                        <p>— Allora, — osservò il pretore— se la ragazza era di peso in casa vostra,
                              perché non l'avete lasciata andare, quando sono venuti per
                              riprendersela?</p>
                        <p>Gaspare Sgraia disse:</p>
                        <p>— Ma, signor Pretore, consideri lei: dopo un anno e mezzo che siamo stati
                              insieme, anche se fosse stata una cagna ci avrei preso
                              affezione!...</p>
                        <p>— Già, l'affezione!... — ripeté Cosimo Sortino, sorridendo. — L'affezione
                              era per avere la roba!</p>
                        <p>— E non l'avevate promessa, eh? — chiese il vecchio, picchiando con una
                              mano sul tavolo. — Bisognava darla, se l'avevate promessa!...</p>
                        <p>— Già; e per costringerla a farvela dare, pigliavate a legnate nostra
                              sorella!</p>
                        <p>— Non è vero, per Gesù Sacramentato! — attestava Gaspare Sgraia. — È
                              vero, sissignore, che io le dicevo di persuadere i suoi parenti a dare
                              il convenuto; ma con le buone, sempre con le buone!... </p>
                        <p>— Già!... già... — ripeteva Salvatore Sortino, con un tono d'incredulità,
                              ma senza scomporsi.</p>
                        <p>— Com'è vero Dio, signor Pretore!...</p>
                        <p>— E le lividure che vide la comare Giovanna?</p>
                        <p>— Le lividure?... quali lividure?</p>
                        <p>La discussione procedeva calmissima, specialmente da parte dei Sortino.
                              Il pretore tagliò corto, rivolgendosi a questi ultimi:</p>
                        <p>— Insomma, voialtri avevate promesso sì o no di dare la roba?</p>
                        <p>— Sissignore! — affermò Salvatore. — Ma di darla se nostra sorella era
                              ben trattata, e se le cose andavano come dovevano andare!</p>
                        <p>— Allora, volevate costringere costui a sposarla, per poi dare la
                              roba?</p>
                        <p>— Nossignore! — protestò Sortino. — Noi siamo andati per riprenderci
                              nostra sorella!</p>
                        <p>— E per non dare il convenuto! — esclamò lo Sgraia.</p>
                        <p>— Naturale! per non dare niente! Dopo che la trattavano così!... Il
                              pretore guardò il cancelliere, che se la godeva, grattandosi
                              un'orecchia col portapenne, e faceva delle smorfie con la bocca, come
                              per dire: "Che gente!".</p>
                        <p>— E vostra sorella adesso con chi è?</p>
                        <p>— Eh! con lui... — rispose Salvatore, additando Gaspare Sgraia.</p>
                        <p>— Benissimo! — esclamò il magistrato. — Adesso finiamola. Voialtri Sgraia
                              volete dar querela per violazione di domicilio?</p>
                        <p>— Una volta che sono venuti a darla loro!</p>
                        <p>Il cancelliere stropicciava i piedi sull'impiantito.</p>
                        <p>— Allora, siete voialtri Sortino che vi querelate per aggressione e
                              ferimento?</p>
                        <p>I due fratelli si consultarono con lo sguardo. Cosimo disse:</p>
                        <p>— Eh! se si querelano essi...</p>
                        <p>Il pretore picchiò con una mano sul banco, e sorse in piedi.</p>
                        <p>— Non c'è fretta. Quando poi vi deciderete!... Usciere, chiamate
                              l'udienza.</p>
                  </div>
                  <div type="chapter">
                        <head>Il krak</head>
                        <p>Nell'anticamera, molte persone aspettavano il proprio turno per essere
                              introdotte; e come don Rosario Leone entrò, tutti si voltarono a
                              guardare il nuovo venuto. Egli si mise a sedere sopra uno spigolo di
                              poltrona, guardandosi intorno timidamente, quasi vergognoso della sua
                              giacca di panno grossolano, del suo berretto contadinesco che non
                              sapeva in qual mano tenere, fra tanti signori che si baloccavano con
                              le mazze dai pomi d'argento.</p>
                        <p>— Chi è?... — si chiedevano nell'altro angolo della sala, additando quel
                              faccione tutto liscio, quella figura tozza e bonaria.</p>
                        <p>— Don Rosario Leone, il primo coltivatore della provincia!— rispose il
                              sensale Faranda, che si alzò e gli andò incontro, battendogli sopra
                              una spalla: — Voi qui, don Rosario?... Da quando bazzicate coi
                              banchieri?...</p>
                        <p>Don Rosario si alzò, rispettosamente, balbettando qualche parola: era
                              molto confuso.</p>
                        <p>— State comodo! — disse l'altro, come fosse in casa sua, e mettendoglisi
                              a sedere vicino. — Beato voi, che ve ne state in campagna, e mettete
                              il vostro denaro in buone terre. Qui c'è l'inferno, lo sapete?... A
                              proposito, come sta vostra moglie?</p>
                        <p>— Sempre a un modo...</p>
                        <p>— Mi dispiace!... Ma, i medici?</p>
                        <p>— Non sanno niente. Si dovrebbe andare a Napoli, per consultare un
                              dottore...</p>
                        <p>— Perché non vi andate? Vostro figlio è ancora lì?</p>
                        <p>Ad un tratto don Rosario prese la mano del sensale, abbassando ancor più
                              la voce:</p>
                        <p>— Sentite, don Salvatore, non mi parlate. Non ne posso più. Sono sfinito,
                              non ho forza, non ho coraggio...</p>
                        <p>— Ma che cos'è stato?... Avete nulla?... Volete qualche cosa?... —
                              chiedeva l'altro premurosamente, facendoglisi più accosto.</p>
                        <p>Don Rosario disse, tutt'in una volta, quasi avesse fretta:</p>
                        <p>— Ho bisogno di denaro: mio figlio ha da pagare dei debiti: perdite di
                              giuoco, vuoto di cassa, che cosa so io? Se non paga, se non gli mando
                              i denari, subito, è rovinato, la sua carriera è finita. Coi militari,
                              non si scherza; capite? E quell'altra sventurata che è buttata in
                              fondo a un letto! E dei creditori che non mi dànno pace: carta bollata
                              su carta bollata; sapete com'è dei piccoli impegni, che ne abbiamo
                              tutti, contratti con la sicurezza di poter far fronte... Chi avrebbe
                              previsto questo inferno?..</p>
                        <p>Adesso il sensale s'era appoggiato allo schienale della poltrona,
                              scuotendo la testa e torcendo un poco la bocca.</p>
                        <p>— Eh!... Sono guai serii... Ma voi, così accorto?...</p>
                        <p>— E che accortezza volete che basti, se le tegole vi cascano sul capo?...
                              Bussare a tutte le porte, salire e scendere scale, e tornarsene sempre
                              con le mani vuote; perché? certe volte mi viene da ridere, perché! Per
                              otto mila lire, che solo l'ingrasso delle stalle di Primosole vale di
                              più! Otto mila lire, anche meno per tre mesi, anche per due! con la
                              certezza di pagarle fino all'ultimo centesimo, anche prima della
                              scadenza, non si possono avere, capite?...</p>
                        <p>— A chi lo dite!...</p>
                        <p>— Ora mi resta questa speranza, del commendatore. Dicono che lui può
                              tutto, gli ho fatto parlare... Voi che speranze mi date? Dirà di
                              sì?...</p>
                        <p>— Eh! se lui vuole...</p>
                        <p>Tacquero. Don Rosario, girando penosamente il capo come in cerca d'aria,
                              picchiò colla mano grossa, corta e pelosa sul proprio ginocchio.</p>
                        <p>Tutt'intorno, si parlottava sommessamente, come nell'anticamera di un
                              dottore. Ad intervalli, la bussola si schiudeva, qualcuno usciva
                              indietreggiando e salutando; e il cameriere introduceva un altro.
                              Dall'uscio dirimpetto, si vedeva una fila di stanze divise per il
                              lungo da uno steccato basso, oltre il quale gl'impiegati stavano curvi
                              sui loro registri. Ogni tanto, il campanello elettrico tintinnava, il
                              cameriere andava a prendere gli ordini, e un commesso, con la penna
                              all'orecchio, un libro dal dorso verde sotto l'ascella, traversando
                              rapidamente l'anticamera, passava di là, dal commendatore.</p>
                        <p>Il sensale non interrogava più l'amico; si gingillava con la catenella
                              dell'orologio, per darsi un contegno. Poi venne il cameriere a
                              dirgli:</p>
                        <p>— Tocca a lei, vuole accomodarsi?...</p>
                        <p>— Allora, permettete? Due parole, e vi cederò il posto.</p>
                        <p>Infatti, dopo qualche momento la bussola si riaperse; Faranda venne fuori
                              e don Rosario Leone entrò.</p>
                        <p>Il commendatore, seduto al grande scrittoio a ribalta, s'era voltato
                              dalla sua parte, si era tolto il sigaro dalla bocca e gli aveva stesa
                              la mano, invitandolo ad avanzarsi.</p>
                        <p>— Oh, lei! Qui, s'accomodi; tenga in testa, la prego!... È un
                              tempaccio... Metta dunque il suo cappello!...</p>
                        <p>Don Rosario sedette sull'orlo d'una seggiola di Vienna, senza osare di
                              appoggiarsi alla spalliera.</p>
                        <p>— Lei vorrà perdonarmi — cominciò — se vengo a disturbarla...</p>
                        <p>— Lei non mi disturba niente affatto; mi fa un vero piacere. Si è molto
                              onorati...</p>
                        <p>— Per carità!...</p>
                        <p>— Di ricevere una persona del suo merito!</p>
                        <p>— Il cavaliere Pagliari, — disse allora don Rosario, cogli occhi che gli
                              ridevano, — le avrà parlato...</p>
                        <p>— Signor sì, è stato qua stamani; lui e tutta la Camera di commercio, e
                              tutti i direttori delle banche. Come mi vede, io non ho ancora preso
                              un boccone...</p>
                        <p>— Mi dispiace...</p>
                        <p>— Eh, fosse questo soltanto! È che la cosa non può durare. L'affare è
                              serio, gravissimo! Più tempo passa, più la situazione si complica. Sa
                              che è fallito Serrigliano?</p>
                        <p>— Non so...</p>
                        <p>— Ma è naturale, signori miei! I nodi vengono al pettine. È finito il
                              tempo delle lusinghe! Prima si pigliavano i quattrini da una parte e
                              si pagavano all'altra, e poi da capo; e con questo va e vieni si
                              tirava via. Ora è finita! Non si scherza! Se lei scende in piazza, per
                              mille lire, può avere la firma di Torlonia —dico, di Torlonia! —non ne
                              trova neppur cento. Ieri, non più tardi di ieri, una persona che non
                              posso nominare — ma si figuri: una delle migliori firme, due milioni
                              di proprietà, una gestione di affari considerevole — ebbene, lo
                              crederebbe? cercava otto mila lire, ed era disposta a pagare anche il
                              dieci! Capisce bene, non è a dire che fosse il sei, o l'otto; perché
                              tutto è relativo. Sono venuti da me, ed io sono l'ultimo! Vuol dire
                              che non hanno trovato a nessun'altra parte. Ma è naturale: le banche
                              non ne vogliono saper niente, nessuna fa operazioni nuove, i depositi
                              sono tutti ritirati, e ognuno seppellisce il numerario sotto un
                              mattone! I privati, non ne parliamo; chi ha quattro soldi se li tien
                              cari. C'è più, gli strozzini? Ma senta dunque un poco: il Chiara cerca
                              lui denari!...</p>
                        <p>E il commendatore riaccese il suo virginia.</p>
                        <p>Don Rosario girava intorno uno sguardo vago, facendo macchinalmente dei
                              conti sulle dita. Poi disse:</p>
                        <p>— Allora, una metà, lei non crede?...</p>
                        <p>— Io credo — riprese subito il commendatore infilando il pollice nello
                              sparato del panciotto — che chi ha coraggio e quattrini, in questo
                              momento può far quel che vuole, e tiene in pugno un paese. Quando vi
                              vengono ad offrire la firma di Gerandi e Milio —di Gerandi e Milio,
                              signori miei! — per cinque mila lire, all'otto!... Gerandi e Milio che
                              cercano cinque mila lire!... Ma una cambiale con la firma di Gerandi e
                              Milio, se io la chiudo dentro la mia cassaforte, è meglio che se ci
                              tenessi altrettanti napoleoni d'oro! Capisce bene, io non le avevo, le
                              cinque mila lire; ma avrei impegnato gli orecchini di mia moglie, per
                              dire; tanto l'affare era vantaggioso. Non si scherza: Gerandi e
                              Milio!... E tutti, tutti gli altri, i più grossi, tutti inclusi e
                              nessuno escluso. Lei vede: le riferisco fatti, fatti che parlano
                              chiaro! Per venire da me, costoro, vuol dire che non hanno trovato
                              nulla alla Banca Nazionale; Gerandi e Milio, che in tempi ordinarii,
                              se scontavano un milione era come se io scontassi mille lire! Ma il
                              direttore ha le sue istruzioni, non c'è cristi, ed ieri lo ripeteva in
                              pubblico casino: "Nessun effetto nuovo! Fuori i sensali! Fuori gli
                              strozzini! Qualche operazione limitatissima con chi è stato sempre
                              esatto come una sentinella". Certuni, non si crederebbe, se la
                              pigliano con lui, come se quello i denari li cavasse dalla propria
                              saccoccia. Non lo voleva mandare a sfidare, il barone Giammaria? Dice:
                              "A me respinge una cambiale di sei mila lire? O non lo posso
                              comperare, lui e tutti i consiglieri di sconto?". Ma, signori miei, io
                              domando e dico: quelli che colpa ci hanno? Quelli hanno una consegna,
                              e la consegna viene dall'alto. Il direttore dice: "Io sono direttore
                              commerciale e industriale; il denaro della Banca serve al commercio e
                              all'industria, non ai proprietari! Il proprietario faccia l'operazione
                              del credito fondiario; il credito fondiario è istituito per questo".
                              Ma, fra di noi, caro signore, possiamo confessarlo: la rovina della
                              piazza non è cagionata da questa facilità di credito al proprietario?
                              Piglia oggi e piglia domani, invece che per migliorare le terre il
                              denaro si inverte ad altri usi — lasciamo star quali! — e quando un
                              bel giorno il più corto riman da piede, mandano a sfidare il direttore
                              della Banca Nazionale! C'è serietà? Questo si chiama fare gli
                              amministratori?...</p>
                        <p>— Ma, una cifra più piccola... — interruppe ancora don Rosario, facendo
                              sempre dei conti, con un'espressione febbrile nello sguardo: —
                              Soltanto tre mila...</p>
                        <p>— Io glie l'ho già detto: cifre, interessi, scadenze: tutto è relativo.
                              Se ne sono fatte delle operazioni, per diecine e centinaia di
                              migliaia, a lunghi termini, al sei ed anche al cinque, che pareva una
                              usura! Ora come ora, cento lire, creda a me, è bravo chi le trova.
                              Stia sicuro che non esagero. Ma senta un poco qui: c'è più
                              dell'anticipo sopra pegno? La cambiale è un pezzo di carta firmata —
                              la fiducia, sta bene; tutti siamo galantuomini, eccetera, eccetera —
                              ma la carta, carta è! Il pegno ha un valore intrinseco, il pegno
                              rappresenta qualche cosa per se stesso! Io vi porto un oggetto che
                              vale, puta, dieci, e vi dico: "Questo è un oggetto che vale dieci"
                              oppure: "Dite voi stesso che cosa vale!... Quanto dite che vale? Otto?
                              sei?... Ebbene, io vi domando di prestarmi quattro, tre...".
                              Nossignore! Non è più possibile! Non si fanno nemmeno anticipi! Quando
                              si rifiutano gli anticipi — contro il pegno! — non c'è più dove
                              arrivare!... È una cosa che n on si è mai vista. Krak ce ne sono stati
                              tanti, difficoltà ne abbiamo incontrate; ma come ora? È il finimondo!
                              Gli avvisi di protesto raccomandati ogni giorno alla posta, sa a
                              quanto sommano?... Dica lei... Non si crede: a duecento, a
                              trecento!... C'è questo di buono, che i notai hanno affari!...</p>
                        <p>E il commendatore si mise a ridere.</p>
                        <p>Ora, don Rosario Leone non diceva più nulla, non faceva più conti sulla
                              punta delle dita. Se ne restava lì, come non avendo più la forza di
                              alzarsi, inchiodato su quella seggiola dalla stanchezza,
                              dall'avvilimento, tenendo il suo berretto in mano come se domandasse
                              l'elemosina, cogli occhi stranamente fissi sopra un calendario
                              americano appeso al muro.</p>
                        <p>— Ma, dice, il denaro è finito? — riprendeva il commendatore,
                              rovesciandosi un poco sulla poltrona. — Il denaro è nascosto, in
                              questi paesi di provincia, che rappresentano il forte dei depositi.
                              Tutti i depositi furono ritirati. I milioni ritirati non saremmo buoni
                              neanche a contarli. Che cosa ne fanno? Si contentano di starli a
                              guardare. Questa, io dico, è cretineria bella e buona. Ma comprate
                              dunque; perché occasioni come queste, con tante espropriazioni
                              iniziate, non se ne presenteranno mai più!... Qualcuno se ne comincia
                              a persuadere. L'altro ieri, Montesani ha firmato il contratto per la
                              compra dei cinque feudi di Roccellara: due milioni e settecento trenta
                              mila lire, cinque feudi che valgono cinque milioni, ad occhi chiusi.
                              La Bisaccia, qui alle porte, è stata venduta duecento mila lire; per
                              mezzo milione avrei creduto di fare un bell'affare. Questo Montesani
                              prima era un fallito; furono i zolfi che lo salvarono. Ora è il più
                              forte proprietario del la provincia. Si vendono anche le Terre grosse,
                              mezzo milione; il feudo della Barca, un milione...</p>
                        <p>Allora, don Rosario si alzò. Appoggiandosi ai bracciali della poltrona,
                              il commendatore si alzò anche lui.</p>
                        <p>— Questo è il momento di fare buoni acquisti. Chi ha quattrini, e non sa
                              profittarne, è uno sciocco. Pel credito, ci vuole del coraggio. Se si
                              trovasse un uomo di coraggio, potrebbe fare la sua fortuna; i
                              galantuomini ci sono ancora, quelli su cui si può aver fiducia... Ma
                              bisognerebbe stare con tanto di occhi spalancati, perché i tempi sono
                              difficili, e il più onesto di questo mondo, con gl'imbarazzi sempre
                              crescenti, non so a che cosa potrebbe essere tentato!... Lei dunque va
                              via? Si stia bene, a rivederla...</p>
                        <p>Sull'uscio, mentre girava la maniglia per dargli passaggio, il
                              commendatore riprese:</p>
                        <p>— Vede, il sicuro è comprare, con la proprietà così rinvilita. Tutti i
                              generi sono in ribasso: il grano, il vino, l'olio — non parliamo del
                              resto! Ma la reazione che non ha da venire? Staremmo freschi! Allora,
                              chi avrà avuto naso, se ne troverà bene...</p>
                        <p>La bussola era aperta; don Rosario mormorò qualche cosa come un
                              saluto.</p>
                        <p>— Di nuovo, si stia bene. Lo ripeto: comprare è il mio consiglio.</p>
                  </div>
                  <div type="chapter">
                        <head>Pentimento</head>
                        <p>La lavandaia, entrando, s'era tolto di capo il fazzoletto, e buttatasi
                              carponi dinanzi al sottoscala dove stavano i panni sporchi, aveva
                              cominciato a cavarneli.</p>
                        <p>— Come sei venuta tardi! — disse la padrona, preparando una striscia di
                              carta per scriverci su la nota.</p>
                        <p>L'altra sospirò:</p>
                        <p>— Signora, mi lasci stare!</p>
                        <p>E con un ginocchio piegato a terra, l'altra gamba arcuata e il capo
                              dentro il ripostiglio, cominciava a buttar fuori camicie e mutande,
                              fazzoletti e strofinacci.</p>
                        <p>— Perché t'affliggi?</p>
                        <p>Inginocchiata ancora, la lavandaia levò un momento la testa, si grattò i
                              capelli ruvidi come la lana e disse, lamentosamente:</p>
                        <p>— Per mia figlia, signora!... per quella povera creatura, che anche se
                              fosse calato un angelo dal cielo apposta per dirmelo, mai e poi mai
                              avrei potuto credere a quello che doveva succederle!...</p>
                        <p>Adesso, sospirando, s'era alzata in piedi e piegatasi in due sul monte
                              della biancheria, andava separando le lenzuola dalle calze e le
                              tovaglie dai corpetti.</p>
                        <p>— Chi doveva dirmelo che sarebbe rimasta sola, a ventun anni, con quattro
                              figliuoli sulle spalle, nel meglio della gioventù? e che nella
                              vecchiaia io avrei dovuto lavorare per lei, per darle da
                              mangiare?...</p>
                        <p>I panni sporchi erano finalmente disposti in tanti piccoli mucchi, e la
                              padrona, con un mozzicone di lapis in mano, cominciava a chiamare:</p>
                        <p>— Lenzuola?</p>
                        <p>— Uno, due, tre, quattro, cinque. Scriva: cinque lenzuola. Lo potevo
                              sapere, quando le davo quel malacarne, che le davo un galeotto? e che
                              l'avrebbe lasciata vedova prima del tempo?</p>
                        <p>— Perché? Dov'è?...</p>
                        <p>— Alle Isole, dove vuole che sia? Galeotto infame, che ammazzò il suo
                              principale a tradimento!... Fu alla Guardia dell'Ognina: di dietro,
                              gli diede una pugnalata, e quando lo vide cadere, continuò ancora a
                              sbudellarlo. Il principale, che lo aveva riconosciuto, gli diceva:
                              "Basta!... Basta, fratello mio... Che cosa ti ho fatto?...". E lui
                              continuava: galeotto infame!... E pareva un agnello, chi lo avesse
                              visto, un santo spiccicato, incapace di far male ad una mosca!...</p>
                        <p>— Camicie?</p>
                        <p>— Camicie, una, due... dieci, undici.</p>
                        <p>— E perché lo ha ammazzato?</p>
                        <p>— Perché!... Questa è l'infamità... — esclamò la lavandaia, che s'era di
                              nuovo inginocchiata in mezzo alla biancheria sudicia, e lasciava
                              pendere le braccia, dall'accasciamento. — Questa è l'infamità: che ha
                              fatto nascere una mala fama intorno a mia figlia, dicendo che lei se
                              la sentiva col suo principale, e che per questo l'ha ammazzato...
                              Innanzi a Dio! — giurava, incrociando adesso le braccia sul petto e
                              alzando gli occhi al soffitto. — Innanzi a Dio, signora bella: una
                              infamità che ha inventata lui!... Mia figlia? queste cose?... Mia
                              figlia non sapeva altro che la casa e la modista, la modista e la
                              casa! Tutto il giorno al lavoro, per buscarsi il pane — ché quel
                              malarnese era buono soltanto a sciupare — e la sera coi figli, a
                              rassettar la casa, e a pensare anche per lui, scellerato, a
                              rappezzargli gli abiti, a cucirgli un poco di biancheria, perché
                              potesse fare una buona figura... Una, due, tre... tre... — ma, tenendo
                              ancor il quarto paio di calze in mano, la lavandaia lasciava di
                              contare, per riprendere, come parlando col galeotto:</p>
                        <p>— E poi, scellerato, questa era l'affezione che portavi a tua moglie, che
                              la lasciavi sola per andar dietro alle ciabatte, e ad ubbriacarti; che
                              se ti diceva mezza parola la pigliavi a ceffoni, e le bastonavi i
                              bambini — con qual cuore, quegli innocenti?... — questa era
                              l'affezione?... Tre, quattro, cinque...</p>
                        <p>— Calze?</p>
                        <p>— Cinque... nossignora, ce n'è un altro paio; sei: calze, sei. Neppur la
                              testa mi regge. Ogni volta che penso a queste cose, la testa non mi
                              regge...</p>
                        <p>E chinata sul monticello dei fazzoletti, ricominciava a contare: "Uno,
                              due, tre..".</p>
                        <p>— Ma, allora perché lo ha ammazzato? — chiedeva la padrona.</p>
                        <p>— Perché, lo sa lui e la sua coscienza!... Per questioni di ciabatte,
                              dice la gente; che faceva una mala vita: tutta la notte in bagordi col
                              suo principale, che gli dava troppa confidenza; e poi, bene gli sta
                              come gli è finita!... Fazzoletti, dodici... Ma per questo doveva
                              infamare mia figlia, inventando quelle porcherie, e che io le davo
                              mano — bugiardo svergognato! — con la speranza di avere alleggerita la
                              condanna?... Uno, due... La condanna non poteva mancargli; la
                              giustizia c'è per tutti, a questo mondo... Tre, quattro, cinque...</p>
                        <p>Si curvava e si rialzava, secondo che contava i capi di biancheria o che
                              riprendeva a narrare la storia della figliuola. La signora, mano mano,
                              veniva chiamando:</p>
                        <p>— Mutande?</p>
                        <p>— ...Sei, sette, otto... Tu lo sapevi quello che avevi fatto, e la pena
                              che t'aspettava; dunque, scellerato — e la lavandaia alzava un
                              braccio, venendo a tu per tu coll'assassino; — dunque, scellerato,
                              perché infamare quella creatura, che è la madre dei tuoi figli e sai
                              se t'ha voluto bene?... Dunque perché rovinare quella creatura? Non ti
                              bastava di lasciarla moglie di un galeotto; bisognava anche macchiarla
                              nell'onore?...</p>
                        <p>— Ma lei non si è difesa?</p>
                        <p>— Difesa, sissignora, si è difesa, piangendo a lacrime di sangue, che
                              perfino i giudici si sono inteneriti, e i carabinieri all'udienza!...
                              Per tutta l'udienza, non ha fatto che piangere, povera creatura: "Io
                              non so niente!... gli ho sempre voluto bene... signore, io non so
                              niente!...". Questo solo, poveretta, sapeva rispondere al presidente.
                              Che cosa poteva rispondere? Che cosa sapeva lei, povera creatura messa
                              a casa sua, delle infamità che andavano inventando?...</p>
                        <p>La madre si commoveva, al ricordo; ed anche la signora scrollava un poco
                              il capo e metteva un eh! di compassione.</p>
                        <p>— Corpetti?</p>
                        <p>— Cinque e sei: corpetti, sei... Non poteva saper niente, mia figlia; e
                              tanto gli voleva bene, a quel forca, che sarebbe stata capace di
                              accusarsi, per fargli scemar la pena. Ma c'è una giustizia al mondo! E
                              la pena che si meritava, lo scellerato, l'ha avuta! E questo è niente;
                              che il Signore lo deve punire nell'altro mondo di tutto quello che ci
                              ha fatto soffrire! Per lui, quella creatura è stata mandata via dalla
                              modista, e non ha più trovato lavoro, e tutti la maltrattano, con un
                              bambino che sta per andarsene!... Morirebbero tutti di fame, se non
                              fosse per queste mani...</p>
                        <p>Ora la lavandaia tendeva le sue mani, rugose, screpolate, color mattone
                              vecchio sul dorso; rosee, liscie e dure sulle palme.</p>
                        <p>— Tutto per causa tua, scellerataccio!... — Levando a un tratto un pugno,
                              imprecò: — Arsa l'anima!...</p>
                        <p>— No, no... — avvertì la padrona; — quelle sono mutande; non le
                              confondere lì. </p>
                        <p>— Sissignora, ha ragione... Sottoveste, una... Signora bella — riprese,
                              dopo un momento di silenzio! — giacché siamo a questo, vorrei dirle
                              una cosa... Me la fa una carità?</p>
                        <p>— Che cosa vuoi?</p>
                        <p>— Lo dice al cavaliere se fa entrare mia figlia ai Tabacchi? Sarebbe una
                              grazia di Dio se dicesse di sì...</p>
                        <p>La signora chinò un poco il capo:</p>
                        <p>— Glie ne parlerò; ma sta poi a vedere se è possibile...</p>
                        <p>— Oh!... — esclamò la donna, sorridendo. — Se vuole il cavaliere, è cosa
                              fatta. A lui non dicono di no! Sì che sarebbe una grazia di Dio, se
                              potesse avere questo posticino!... Lei, creatura, non domanda che di
                              lavorare...</p>
                        <p>— E adesso cosa fa?</p>
                        <p>— Cuce, stira in casa, per conto di qualche signore; che, per sua bontà,
                              qualche benefattore c'è ancora... E se lei avesse bisogno di cucire
                              biancheria, e anche di ricami di bianco, ricami fini, mia figlia sa
                              far di tutto...</p>
                        <p>— Va bene... vedrò... Questi strofinacci quanti sono?</p>
                        <p>— Uno, due, tre: sono tre.</p>
                        <p>La nota era completa e la biancheria stava di nuovo riunita tutta in un
                              monte. Preso un lenzuolo e spiegatolo a terra, la lavandaia adesso vi
                              buttava su tutti gli effetti.</p>
                        <p>— Sono belle le cifre di questi fazzoletti... Ma, non disprezzando, mia
                              figlia ne sa fare di migliori... Alla baronessa Lanzeria, quando la
                              serviva lei, glie ne fece certune, pel corredo della baronessina, che
                              erano una galanteria....</p>
                        <p>Sul lenzuolo, il monte dei panni cresceva, in bell'ordine.</p>
                        <p>— Un corredo che non c'erano occhi per vederlo, quello lì... Era una
                              brava signora, la baronessa, non disprezzando; che se campava, non ci
                              saremmo trovati in tanti guai!...</p>
                        <p>Adesso disponeva sui fazzoletti le calze, ed esaminandone un paio,
                              osservava:</p>
                        <p>— Lavorano bene, con queste macchine; ma qualche maglia comincia ad
                              andarsene...</p>
                        <p>— Eh...</p>
                        <p>— Bel damasco! — disse poi, palpando la tovaglia da tavola, e strisciando
                              un poco sulle ginocchia verso il balcone, per osservarla meglio alla
                              luce. — Bella roba!... roba forte!... Questa dove l'ha presa, da
                              Giammona?</p>
                        <p>— No, da Fischetti.</p>
                        <p>— Ah! giusto!... Le buone cose le ha lui!</p>
                        <p>Finito di ammonticchiare i panni, si alzò, e presi i quattro capi del
                              lenzuolo, li annodò per ammaccare la grossa pila.</p>
                        <p>— Lei ha una bella roba... La meglio dei signori che servo io!... — Poi
                              sospirò: — Anche mia figlia potrebbe avere qualche cosa di suo, a
                              quest'ora, se non fosse capitata con quello scellerato!...</p>
                        <p>Il fagotto era fatto. Intanto che si rimetteva in testa il fazzoletto, la
                              lavandaia esclamava:</p>
                        <p>— Ma la colpa è anche mia!... Bene mi sta! ci ho colpa anch'io se mia
                              figlia è ridotta a questo stato!...</p>
                        <p>Afferrato il fagotto pel nodo, con una prima spinta brusca lo appoggiò al
                              fianco, con una seconda se l'assestò sul capo.</p>
                        <p>— E come? — chiese la padrona.</p>
                        <p>— Come? — proruppe lei finalmente. — Che la voleva il marchese Malvizzi!
                              Mi mise in croce per averla, prima che la maritassi. Quante me ne
                              disse! quante me ne fece dire, da mia comare, da mio zio, da tutti!
                              Che la ragazza gli piaceva, e non avrebbe badato a spesa!... Anche una
                              casa le avrebbe comprata, al Fortino!...</p>
                        <p>Nel suo rammarico, la lavandaia faceva dei movimenti bruschi col capo, e
                              il fagotto tentennava; per non farlo cadere, lo sorresse alzando un
                              braccio ad arco.</p>
                        <p>— A quest'ora starebbe per casa sua, vestita e spesata in tutto e per
                              tutto, come una signora!... Bene mi sta!... Il marchese è un signore
                              ed uomo di parola; che anzi ne ha arricchite tante altre, ed anche la
                              figlia del suo servitore... Bisogna vederla come esce, in carrozza,
                              piena di cose d'oro!... Bene mi sta! Fui io che non glie la volli
                              dare!... La colpa è mia!...</p>
                        <p>Mentre stava per andarsene, la signora avvertiva:</p>
                        <p>— Ti raccomando le tovaglie; non ci mettere troppo cloruro...</p>
                        <p>— Sissignora, non dubiti!... Ma quanto me ne sono pentita, signora
                              mia!... Più di quanti capelli ho in testa...</p>
                  </div>
                  <div type="chapter">
                        <head>Il viaggio a San Vito</head>
                        <p>Come era giorno chiaro e il sole penetrava dalle fessure dell'uscio,
                              Carmela saltò dal letto.</p>
                        <p>— Adesso, lasciami andare...</p>
                        <p>— Un momento!... vieni qui... T'ho a dire una cosa, veramente!... —
                              esclamò Nitto Larosa, allungando un braccio e afferrandola per la
                              camicia.</p>
                        <p>Ma lei si difendeva, sorridendo, protestando, dandogli dei pizzicotti per
                              impedirgli che le facesse il solletico.</p>
                        <p>— Lasciami andare... è tardi!... a quest'ora tua moglie m'aspetta!...</p>
                        <p>— Ha aspettato me tutta la notte!... Può aspettare ancora un altro
                              poco...</p>
                        <p>Allora lei cominciò a ridere, difendendosi sempre meno contro l'armeggio
                              di Nitto, che l'attirava a sé; poi esclamò, finalmente liberatasi:</p>
                        <p>— Glie ne fai vedere di tutti i colori, a quella tua povera moglie!</p>
                        <p>— Io?... E tu no, dunque?...</p>
                        <p>— Certe volte, anche mi sa male!... Se si dovesse accorgere di qualche
                              cosa...</p>
                        <p>— Lei?... ah! ah!... — Larosa rideva, rivoltandosi voluttuosamente nel
                              letto. — Tu non la conosci!...</p>
                        <p>— L'altra volta, però, alla sartoria, l'ho sentita minacciare, che mi
                              parve come volesse dire a noi!...</p>
                        <p>— Cos'è, hai paura?... Se ti dico che non la conosci!... —ripeteva
                              Larosa, intanto che Carmela, aperta la finestrella che dava sulla
                              corte, cominciava a vestirsi. — Sentirla, pare che debba mangiarsi
                              mezzo mondo; ma cane che abbaia molto, morde poco... Un ragazzo
                              l'abbìndola...</p>
                        <p>— La fortuna, dici piuttosto, è che io sto tutta la giornata insieme con
                              lei, e che i nostri quartieri sono lontani... Se no, potrebbe
                              succedere, Dio liberi, un guaio!...</p>
                        <p>— Ti dico di no!...</p>
                        <p>— Eh!... tu non l'hai sentita a parlare!... A te, non dice niente...</p>
                        <p>In gonnella dinanzi allo specchio, con le braccia nude, s'acconciava i
                              capelli, perdendo tanto tempo, che Larosa, dal letto, esclamò:</p>
                        <p>— Adesso fretta non ne hai più?... Per chi sono tutte queste spese?</p>
                        <p>— Per chi hanno da essere? — rispose Carmela, voltandosi di scatto. —
                              Credi che la gente sia tutta falsa come te, che dici di volermi bene,
                              e quando te ne vai di qui, lo sa Dio dove vai?...</p>
                        <p>Fingendo di non capire, lui riprese:</p>
                        <p>— E alla sartoria, uomini non ce ne vengono?</p>
                        <p>— Perché non lo domandi a tua moglie?</p>
                        <p>Datagli quella risposta con un tono di finto corruccio, come una
                              rappresaglia, Carmela gli voltò le spalle per finire di
                              pettinarsi.</p>
                        <p>Cominciando anche lui a vestirsi, Larosa la chiamava, con parolette
                              dolci, con supplicazioni insistenti, chiedendo perdono; ma lei, come
                              fosse offesa, non gli dava retta, passandosi la veste rosa,
                              assestandosi in capo lo scialle di merletto nero e inquadrandovi il
                              viso.</p>
                        <p>— Vieni qui, simpatia!... — insisteva Larosa, ma solo quando fu pronta
                              lei gli s'avvicinò. — Fermo, senza sciuparmi!... — avvertì
                              indietreggiando, come l'altro minacciava di brancicarla.</p>
                        <p>— E adesso, quando ci vedremo?</p>
                        <p>— Quando si potrà... Sono inquieta per tua moglie!...</p>
                        <p>— Un'altra volta?</p>
                        <p>— Che cosa le dirai per l'assenza di stanotte?</p>
                        <p>— Le dirò che sono stato alla stazione, per lavori straordinarii... —
                              rispose Larosa calcandosi sul capo il berretto gallonato con la R e
                              l'S della rete sicula.</p>
                        <p>— Basta!... Ora me ne vado. Ti raccomando la chiave: mettila al solito
                              posto... Fermo, non mi sciupare!...</p>
                        <p>E sgusciandogli di mano, uscì nella via. Camminava a piccoli passi,
                              battendo i tacchi, tutta raccolta nello scialle, dalle cui maglie
                              traspariva il rosa tenero della veste, e abbassava un poco gli occhi,
                              con un principio di sorriso, alle occhiate che le rivolgevano i maschi
                              con cui s'incontrava. Arrivata in Piazza del Carmine, si fermò dinanzi
                              all'uscio di donna Venera Larosa e picchiò.</p>
                        <p>Nessuno rispose.</p>
                        <p>— Se n'è già andata?... — chiese alla vicina fornaia, che stava seduta
                              sulla soglia della sua bottega.</p>
                        <p>— No; non ha ancora aperto.</p>
                        <p>— Dormite ancora, comare? — esclamò allora, dietro l'uscio, continuando a
                              picchiare. — Andiamo, che a quest'ora Madama aspetta!</p>
                        <p>S'intese un rumore di paletti e donna Venera s'affacciò al
                              finestrino.</p>
                        <p>— Sono qui... vengo...</p>
                        <p>Parlava con una voce così rauca, ed aveva gli occhi così rossi sul viso
                              patito, che l'altra disse:</p>
                        <p>— Cos'avete, comare?... Vi sentite male?</p>
                        <p>— No... non mi sento niente... m'ero un poco addormentata... — e intanto
                              finiva di aprire.</p>
                        <p>— Ma dove avete dormito, se il letto non è disfatto? — disse la fornaia,
                              entrata anche lei. — E vostro marito, dov'è?...</p>
                        <p>Allora donna Venera si mise a piangere, silenziosamente.</p>
                        <p>— Non è tornato a casa, tutta la notte... L'ho aspettato in piedi, senza
                              chiudere un occhio!... Ogni passo che sentivo, mi pareva lui...
                              Dicevo: Madonna delle Grazie, fatelo tornare!... Niente... non s'è
                              visto!... Non gli bastava di piantarmi giornate intere... anche la
                              notte, adesso!...</p>
                        <p>I singhiozzi le spezzavano le parole. Carmela guardava per terra,
                              costernata; ma la fornaia disse:</p>
                        <p>— Che gli sia successo qualche cosa?</p>
                        <p>— Già... — ripeté allora Carmela — se gli è successo qualche cosa?</p>
                        <p>Allora donna Venera esclamò, con violenza:</p>
                        <p>— Cosa volete che gli sia successo? Questa è la vitaccia che fa sempre,
                              lo svergognato! con le peggio ciabatte!... Ma se ne capito una, com'è
                              vero Dio, le strappo gli occhi! con queste mani! prima a lei e poi a
                              lui!... — E stendeva il braccio, coll'indice e il medio
                              minacciosamente appuntati.</p>
                        <p>— Ma, comare... — prese allora a dire Carmela, timidamente, aggiustandosi
                              lo scialle addosso. — Alla ferrovia sapete com'è... ci sono lavori
                              straordinarii... specialmente se si guasta qualche macchina, e il
                              convoglio non arriva.</p>
                        <p>— Che macchina e che convoglio!... — riprese l'altra, con impeto. — Alla
                              ferrovia non gli è piaciuto di restare sui treni, quando guadagnava
                              due e tre lire al giorno di più, secondo le miglia che faceva, e in
                              casa si vedeva un poco di grazia di Dio!... Ma sui treni non poteva
                              andare a caccia alle ciabatte!... e prima si fece mandar via, poi è
                              tornato alla stazione dove non fa niente, e quel poco che guadagna lo
                              scialacqua con questa e con quella!... La disgrazia è che non ne ho
                              trovata nessuna, ancora; ma se la trovo!... vorremo ridere!... non vi
                              dico altro!...</p>
                        <p>Carmela disse, con un tono convinto:</p>
                        <p>— Per me, non ci credo!... Vostro marito si vuol divertire, come tutti
                              gli uomini, come voleva divertirsi il mio — sant'anima! — ma a questo
                              non ci credo... Per me, è successo qualche cosa alla ferrovia.</p>
                        <p>— Sentiremo, quando verrà — disse la fornaia.</p>
                        <p>— Sì, starete fresca!... Come se dicesse mai la verità!... È più bugiardo
                              dell'eternissimo diavolone!... Ma saperlo, devo!... saperlo!... — e
                              donna Venera picchiava con una mano sull'altra.</p>
                        <p>La fornaia, dopo un poco di silenzio, suggerì:</p>
                        <p>— Allora, perché non fate un viaggio a San Vito?</p>
                        <p>— Giusto, perché?... — ripeté Carmela.</p>
                        <p>— Ci avevo pensato! — rispose donna Venera. — Ma io a San Vito non ci
                              sono mai stata; il viaggio non so come si fa...</p>
                        <p>— Come si fa? Non ci vuol niente — spiegò la fornaia. — Bisogna essere in
                              due: una dice le devozioni e l'altra sta attenta ai discorsi che
                              tengono i passanti. Voi andate, per esempio, di qui alla chiesa di San
                              Vito: la sapete dov'è? Sopra i Cappuccini... Ah, lo sapete? va bene;
                              dunque, tutte le persone che incontrate per la strada dicono qualche
                              cosa. Ora San Vito, nei discorsi della gente, vi dà la risposta che
                              volete sapere. Arrivata alla chiesa, vi buttate ai suoi piedi per
                              lodarlo e ringraziarlo.</p>
                        <p>Donna Venera stava a sentire, attentamente.</p>
                        <p>— Un santo miracoloso!... che prima, anzi, c'era la sua statua tutta
                              d'oro, con gli occhi che si muovevano, come fossero di carne... ma ora
                              non c'è più, con questi scomunicati del governo che hanno spogliato i
                              conventi!...</p>
                        <p>— Voi l'avete fatto, il viaggio?</p>
                        <p>— Eh! tante volte, per me e per altre!... E San Vito mi ha fatto sempre
                              sapere quello che volevo. Sentite questa: una volta, perdetti la
                              chiave della cassapanca; cerca di qua, cerca di là, la casa fu messa
                              sottosopra, ma non era chiave che si trovava. Allora dico a mia
                              comare: "Facciamo il viaggio a San Vito". Cammina, cammina; mia comare
                              diceva le devozioni e io stavo attenta ai discorsi delle persone...
                              Niente! Non si capiva niente!... Quando siamo vicini alla porta d'Aci,
                              che si sta per salire ai Cappuccini e arrivare a San Vito, la comare
                              dice: "Sapete che cosa vi dico, comare? Questo è viaggio che bisognerà
                              ricominciare un'altra volta". Perché si fa due, tre volte, il viaggio,
                              fin quando San Vito dà la risposta. Io rispondo: "Adesso che l'abbiamo
                              cominciato bisogna finirlo". Tutt'ad un colpo passando davanti al
                              banco del notaio Distefano — sapete, sotto il palazzo Toscano — c'è
                              uno che legge un avviso ad un altro, e dice: "Si vende il giardino".
                              Il giardin o! Bisognava cercare in giardino!... Cerco la chiave nel
                              giardino e la trovo sotto le lattughe!...</p>
                        <p>Donna Venera stava a sentire, cogli occhi aperti.</p>
                        <p>— Se volete sapere cosa fa vostro marito — rispose la fornaia — fate il
                              viaggio a San Vito! San Vito non sbaglia. Io v'accompagnerei, se non
                              fosse che ho la fornata pronta</p>
                        <p>— Voi ci siete stata? — chiese donna Venera a Carmela.</p>
                        <p>— Altro!... — rispose questa, prontamente. — Anzi, se vogliamo andarci
                              insieme...</p>
                        <p>— E Madama?</p>
                        <p>— Possiamo domandarle il permesso.</p>
                        <p>Allora, passandosi una mano sugli occhi rossi, donna Venera prese lo
                              scialle, se lo buttò addosso, ed uscì, dopo aver chiuso.</p>
                        <p>— Se viene, questa è la chiave; — disse alla fornaia che rientrava nella
                              sua bottega.</p>
                        <p>— Va bene... E attente ai discorsi — avvertiva ancora— a tutti i
                              discorsi. Certe volte pare che non vogliano dir niente, ma bisogna
                              stare attenti, pensare sempre, fin quando viene l'ispirazione...</p>
                        <p>Donna Venera e Carmela s'avviarono insieme per la sartoria. Dapprincipio,
                              nessuna parlava; ma donna Venera chiese:</p>
                        <p>— E voi, il viaggio a San Vito lo avete fatto molte volte?</p>
                        <p>— Come! L'ho fatto sempre, e l'ultima volta, anzi, per la malattia del
                              mio povero marito —sant'anima! che i denari se ne andavano tutti a
                              medicine, e intanto non aveva sollievo... San Vito mi fece indovinare,
                              perché due cristiani ai quali passavo accanto dicevano: "Chiamane un
                              altro...". Così chiamai un altro dottore e stette meglio... Ma poi il
                              nuovo medico se ne andò in campagna, tornò l'antico... e il Signore me
                              lo prese!...</p>
                        <p>Carmela spiccicava le parole a una a una, e scrollava mestamente il capo,
                              tirandosi in su lo scialle; poi riprendeva, con voce amara:</p>
                        <p>— Almeno, se vostro marito vi dà qualche dispiacere, voi lo avete sempre;
                              non come me!... che sono rimasta sola al mondo!... Ah, comare, non vi
                              lamentate!... Voi non sapete che cosa vuol dire questo!... Bisogna
                              aver pazienza, vedete, che al peggio non c'è fine!...</p>
                        <p>— Questo è vero...</p>
                        <p>— Altro, se è vero!... Ma vostro marito vi vuol bene; non è capace di
                              farvi tanto torto, credete a me...</p>
                        <p>— San Vito lo dirà! — e donna Venera alzò gli occhi al cielo. Erano
                              arrivate sotto il portone col cartello: <foreign xml:lang="fra">Madame
                                    Duval, robes et confections</foreign>. Salirono. Nell'anticamera
                              le lavoranti, attorno alle macchine, facevano uno strepito assordante,
                              e Madama, vedendo arrivare le due donne, esclamò:</p>
                        <p>— A quest'ora, venite?...</p>
                        <p>Carmela parlò per tutt'e due:</p>
                        <p>— Madama, mia comare non sta bene... non ha potuto chiudere un occhio
                              tutta la notte... a segno che l'ho trovata a letto... Ora, lei deve
                              farle la carità di permettere che vada dal medico, con me... Mezz'ora,
                              non mancheremo più di mezz'ora.</p>
                        <p>Come Madama voltò loro le spalle, esse ridiscesero.</p>
                        <p>— San Vito mi deve perdonare la menzogna, — riprese Carmela — ma le
                              potevo dire la vera ragione?</p>
                        <p>— Giusto, — riconobbe donna Venera, chinando il capo.</p>
                        <p>Sul punto di uscire dal portone l'altra raccomandò:</p>
                        <p>— Adesso voi cominciate a dire le devozioni, che io sto attenta...</p>
                        <p>— Padre, Figliuolo e Spirito Santo... — donna Venera cominciò a dir Credi
                              e Salve regine, col capo basso, e Carmela le andava accosto, guardando
                              a destra e a sinistra.</p>
                        <p>Pel vicolo di San Giuseppe un fruttaiolo, spingendo la sua carrettella
                              piena d'aranci, gridava: "A tre palanche, dolci come lo zucchero!...";
                              una madre picchiava un ragazzo dinanzi alla bottega: "Ah, non la vuoi
                              finire? ah, no?..." e due uomini discorrevano sul marciapiede: "Io
                              glie l'ho detto: se non la buttano a terra...".</p>
                        <p>— Ancora niente, — osservò Carmela, intanto che donna Venera continuava a
                              borbottare le sue preghiere. — Ma San Vito ancora è lontano...</p>
                        <p>"A chi dici?... A te!..." due monelli venivano alle mani; una donna
                              spingeva un asino: "Aha... aha!...". Intanto sul corso un crocchio di
                              persone stava raccolto dal lato opposto a quello in cui si erano messe
                              le donne. Carmela disse:</p>
                        <p>— Andiamo lì... sentiamo cosa dicono; — e traversò la via. Ad un tratto,
                              un carro fu quasi addosso a donna Venera, che col capo chino non
                              vedeva niente; il carrettiere, con la frusta levata, bestemmiava:</p>
                        <p>— Sangue di Giuda, che siete sorde?...</p>
                        <p>Ancora tutta tremante pel pericolo appena scansato, donna Venera si
                              lasciava guidare per mano da Carmela, la quale esclamava:</p>
                        <p>— Avete sentito? "Che siete sorde?". Questo è un avvertimento; vuol dire
                              che bisogna stare più attente, che adesso sapremo qualche cosa!...</p>
                        <p>E si fermò vicino al gruppo degli uomini.</p>
                        <p>"Sono tutte castronerie!... Vorrei vedere, se fosse un altro paese!... La
                              colpa è del Prefetto... Dice che gli faranno una dimostrazione
                              contro... Chiacchiere! Chiacchiere!...".</p>
                        <p>Le due donne restavano a sentire, intente; e donna Venera dimenticava di
                              recitare le sue preghiere. Ma come uno di quelli si voltò, vedendo
                              Carmela, e si mise a sorriderle, lei riprese subito per mano la
                              comare.</p>
                        <p>— Andiamo via, questi l'hanno col Deputato... Niente ancora; ma non siamo
                              neppure a mezza strada!...</p>
                        <p>"Col tempo, diventano croniche, brutte malattie!...".</p>
                        <p>Dei frammenti di conversazione, dei saluti, delle frasi spezzate dove non
                              si capiva nulla.</p>
                        <p>"Chi, l'avvocato?... Io non vi andrò... I miei rispetti... Bisognava
                              scriverlo...".</p>
                        <p>Risalendo pel Corso, passavano rasente alle botteghe, per sorprendere
                              quello che vi si diceva. Un signore, uscendo da un orologiaio,
                              insisteva, col capo dentro: "Mi raccomando, che sia presto"; un
                              vecchio, nella farmacia di Guglielmino, esclamava: "Una cosa mai
                              veduta!..." e Scuto, il sarto, consegnando un involto di robe a un
                              giovane, ordinava: "Portali a casa, per gli occhielli...". Carmela,
                              rallentando il passo come stavano per arrivare alla Porta d'Aci, si
                              guardava inquieta intorno, porgendo l'orecchio, non perdendo una
                              parola, intanto che donna Venera, scrollava un poco il capo, recitando
                              avemmarie.</p>
                        <p>— Pazienza, comare!... Il viaggio non è finito ancora... e poi, ve l'ha
                              detto anche la fornaia: si fa due e tre volte, fin quando San Vito
                              risponde...</p>
                        <p>— Dell'Ògnina, sono!... pesci dell'Ògnina!... — gridava un pescivendolo,
                              con le sporte sotto il braccio.</p>
                        <p>— Non dubitate; che San Vito ce lo dirà dov'è stato vostro marito...</p>
                        <p>In quel momento, come sboccavano alla Porta d'Aci, un signore saliva
                              rapidamente in carrozzella e diceva al cocchiere: "Presto, alla
                              stazione...".</p>
                        <p>— Comare!... Comare!... Avete sentito?...</p>
                        <p>Carmela urtava col gomito il braccio di donna Venera, che aveva
                              nuovamente smesso di pregare e si guardava intorno.</p>
                        <p>— Avete sentito?... Alla stazione!... È stato alla stazione: è chiaro sì
                              o no?... Ve lo dicevo io!...</p>
                        <p>— Alla stazione?...</p>
                        <p>— Ha detto così... Questo è San Vito che parla, comare! Andiamo presto in
                              chiesa... voi intanto dite un paternostro e un'avemaria... Alla
                              stazione; lo dicevo io!...</p>
                        <p>E come voltarono pei Cappuccini, alcune persone ferree sotto il Tribunale
                              leggevano un gran cartellone, con una testa di pagliaccio dipinta in
                              rosso, nel mezzo.</p>
                        <p>"Entrata dei fratelli Zirilli... L'uomo volante, fatica
                              straordinaria...".</p>
                        <p>— Comare!... Comare!... — Carmela riprendeva a dar gomitate a donna
                              Venera: — Avete sentito?... È stata una fatica straordinaria... pel
                              convoglio!... Vostro marito ha lavorato alla stazione, comare: qui non
                              c'è dubbio!...</p>
                        <p>Donna Venera aveva adesso un'espressione di meraviglia nel volto.</p>
                        <p>— È vero... hanno detto così...</p>
                        <p>— Questo è San Vito, comare... San Vito che parla con la sua stessa
                              bocca!... Lo vedete, se avete torto di prendervela con vostro
                              marito?... Ah, San Vito sia lodato... Venite qui, comare; leviamoci
                              l'arsura...</p>
                        <p>All'acquaiolo del chiosco ordinò due ponci: limone, anice e acqua; porse
                              lei stessa il bicchiere alla comare, bevve poi d'un fiato e pagò.</p>
                        <p>Adesso, forbendosi la bocca col fazzoletto cifrato e odoroso, su per
                              l'erta dei Cappuccini, riprendeva:</p>
                        <p>— Io ve l'avevo detto!... Non era possibile, quello che voi dicevate!...
                              Adesso a San Vito gli credete? San Vito non inganna i suoi devoti...
                              Ora siamo quasi arrivate... Io ci ho piacere, perché m'angustia vedere
                              discordie tra marito e moglie...</p>
                        <p>Parlava rapidamente, come liberata da un gran peso, cogli occhi
                              luccicanti, tirando lunghi respiri.</p>
                        <p>— Eccola là, la chiesetta... San Vito miracoloso!... È aperta!... Adesso
                              dobbiamo accendergli una lampada...</p>
                  </div>
            </body>
      </text>
</TEI>
