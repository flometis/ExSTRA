<?xml version="1.0" encoding="UTF-8"?>
    <?xml-model href="../../Schemas/eltec-1.rng" type="application/xml" 
            schematypens="http://relaxng.org/ns/structure/1.0"?>
    <?xml-model href="../../Schemas/eltec-1.rng" type="application/xml" 
            schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0" xml:id="ITBI1373" xml:lang="it">
<teiHeader>
<fileDesc>
<titleStmt>
<title>Daniele Cortis: edizion ELTeC</title>
<author>Fogazzaro, Antonio (1842-1911)</author>
<respStmt>
  <resp>ELTeC encoding</resp>
  <name>Lou Burnard</name>
</respStmt>
</titleStmt>
<extent><measure unit="words">93715</measure></extent>
<publicationStmt><publisher ref="https://distant-reading.net">COST Action "Distant Reading for European Literary History" (CA16204)</publisher><distributor ref="https://zenodo.org/communities/eltec/">Zenodo.org</distributor><date when="2019-11-14"/><availability><licence target="https://creativecommons.org/licenses/by/4.0/"/></availability><ref type="doi" target="https://doi.org/10.5281/zenodo.3462435"/><!--Published as part of ELTeC : --></publicationStmt>

<sourceDesc><bibl type="printSource">
  <title>Daniele Cortis</title>
  <author>Fogazzaro, Antonio</author>
  <respStmt>
  <resp>editor</resp>
  <name>Santoro, Mario</name>
  </respStmt>
  <publisher>Garzanti</publisher>
  <pubPlace>Milano</pubPlace>
  <date>1988</date>
</bibl><bibl type="firstEdition"><date>1885</date></bibl></sourceDesc>
</fileDesc>
<encodingDesc n="eltec-1">
<p><!--Tutti i materiali paratestuali della fonte cartacea non riconducibili alla responsabilità dell'autore dell'opera sono stati soppressi nella versione digitale Livello medio: controllo a video con collazione con edizione di riferimento I simboli di citazione e di discorso diretto presenti sulla fonte cartacea sono stati rappresentati sulla versione digitale I trattini di sillabazione a fine riga sono stati soppressi e le parole ricomposte Classificazione Decimale Dewey Classificazione generi BibIt--></p>
</encodingDesc>
<profileDesc xmlns:e="http://distantreading.net/eltec/ns">
<langUsage>
<language ident="ita">Italiano</language>
</langUsage>
<textDesc>
<e:authorGender key="M"/>
<e:size key="medium"/>
<e:canonicity key="high"/>
<e:timeSlot key="T3"/>
</textDesc>
</profileDesc>
<revisionDesc><change when="2019-11-14">Checked by releaseChecker script</change>
<change when="2018-11-24">LB: convert to eltec </change>
<change when="1999-01-01">LIZ: Digitalizzazione</change>
<change when="1999-01-01">LIZ: Correzione linguistica</change>
<change when="2004-07-15">Carla Deiana BIBIT:
Validazione</change>
<change when="2003-01-13">Maria Catacchio BIBIT: Codifica XML -
Codifica manuale</change>
</revisionDesc>
</teiHeader>
<text>
<body>
<div type="chapter">
<head>CAPITOLO PRIMO</head>
<head>VENTO, PIOGGIA E CHIACCHIERE</head>
<p>Le palle cozzarono insieme due volte, forte. </p>
<p> "Tac tac!" fece il conte Perlotti guardandole
  correre attento, con il gesso nella destra e la
  stecca nella sinistra. </p>
<p> "Santo diavolo!" esclamò il senatore. "Non c'è
  taglio. Che stecche avete, contessa Tarquinia? Non
  si può giuocare." </p>
<p> "E dàlli!" disse la contessa, sottovoce, fra un
  gruppo di signore. </p>
<p> "Genero mio benedetto" soggiunse allargando le
  braccia, "più che scrivere e riscrivere che me ne
  mandino!" </p>
<p> Si voltò alla Perlotti che sorrideva
  silenziosamente guardando il tempo dall'uscio a
  vetri. </p>
<p> "Bello, sai" brontolò. "Sarà la ventesima volta
  che me lo dice. Vuole che le faccia io le
  stecche?" </p>
<p> "Che tempo!" disse la signora, prudente. "Fa
  paura." </p>
<p> In faccia all'uscio a vetri il grande cipresso
  morto, avvolto nel glicine sino alla punta,
  rizzava il suo chiaro verde nel cielo livido; radi
  goccioloni macchiavano la ghiaia. </p>
<p> "Eh, sì signora, paura. Proprio, anche: paura.
  Paura, non è vero? Paura, <hi>sipo.</hi>" </p>
<p> Era un coro di quattro o cinque fra signore e
  signorine in fronzoli, molto serie, molto
  irrigidite dal grande onore di trovarsi in casa
  della contessa Tarquinia Carrè. </p>
<p> "Sei punti a me!" gridò il senatore. </p>
<p> "Quanti?" rispose un personaggio invisibile. </p>
<p> "Sei, sei, sei! Siete sordo?" </p>
<p> "No, ma i preti ah!" </p>
<p> "Già; è un baccano! Fate un poco tacere
  <hi>a</hi> quei preti, contessa Tarquinia!" </p>
<p> I preti giuocavano a tresette nella stanza del
  piano, vociavano, schiamazzavano. </p>
<p> "Scusate caro voi, Grigioli" disse la contessa a
  un giovane che parlava con la baronessa Elena
  Carrè di Santa Giulia, seduta sul canapè vicino.
  "Andate a pregare i reverendi, con buona maniera,
  di non far tanto chiasso." </p>
<p> Quegli s'inchinò. </p>
<p> "Benedetta la Sicilia" gli disse piano la
  contessa. </p>
<p> "A proposito, mi raccomando, eh!" </p>
<p> "Cosa, contessa?" </p>
<p> "Dove avete la testa? Cortis." </p>
<p> "Eh sì, va benone, contessa. Cinquanta voti
  sicuri, qui. Lo dicevo adesso alla baronessa
  Elena." </p>
<p> "Non parlate, caro voi, di queste cose a mia
  figlia, che non sa cosa siano nè la destra nè la
  sinistra. Andate là, andate là da quei
  reverendi... Dov'è Cortis?" diss'ella a sua
  figlia, poi che il giovane si fu allontanato. </p>
<p> "Andate, andate, giovinotto, fate tacere
  <hi>a</hi> preti" disse il senatore a colui che
  passava lungo il biliardo. "Dite che imparino un
  poco da questi altri signori. Fate tacere
  <hi>a</hi> don Bartolo!" </p>
<p> Presso un'altra porta a vetri della gran sala a
  crociera un gruppo d'uomini discorreva di qualche
  argomento molto misterioso, pareva, e molto
  importante. </p>
<p> Uno di loro chiamò: </p>
<p> "Dottor Grigiolo!" </p>
<p> "Comandi!" rispose il giovane. "Vengo subito." E
  tirò avanti verso la stanza del piano. </p>
<p> "È medico quel giovinotto?" disse il senatore al
  suo compagno. </p>
<p> "No signore, dottore in legge" disse questi
  ossequiosamente. </p>
<p> I preti avevano smesso di giuocare. Il
  cappellano don Bortolo teneva un foglio in mano e
  declamava dei versi tra le risate dei colleghi. </p>
<p> "La permetta, don Bortolo" disse l'ambasciatore. </p>
<p> "Bravo, dottore" rispose don Bortolo. "La venga
  qua, La senta anche Lei:</p>
<l>El sindaco risponde: a ghì rason."</l>
<p>"No, La permetta." </p>
<p> "Ma La perdoni, La senta!" </p>
<p> Il dottor Grigiolo si rassegnò fremendo ad
  ascoltare un'altra strofa che finiva così: </p>
<l>E el sindaco: anca vù gavì rason.</l>
<p> "Va bene, ma La permetta." </p>
<p> "Ma La perdoni, perchè non La sa. Adesso viene
  il bello." </p>
<p> Don Bortolo, riscaldato da parecchie tazzette,
  come le chiamava, continuò a declamare una satira
  anonima, la descrizione di un battibecco fra certi
  consiglieri comunali intorno a un sindaco che dava
  ragione a tutti. </p>
<l>
  <hi>El sindaco tasea col collo storto.</hi>
</l>
<l>
  <hi>E po infin l'à concluso: a no ghì torto.</hi>
</l>
<p> </p>
<p> Scoppiarono risate in tutti i toni. </p>
<p> "Bella, bellissima, arcibellissima" esclamò
  indispettito il dottor Grigiolo, "ma, caro
  cappellano benedetto, non vedo poi la necessità di
  rompere i timpani al prossimo. Capisce bene, di là
  ci sono tante signore e proprio la contessa
  pregherebbe..." </p>
<p> "Le femmine?" rispose don Bortolo. "Perchè non
  ne sanno fare del chiasso, le femmine!" </p>
<p> "Zitto, zitto, andiamo, state quieto,
  cappellano" dissero i colleghi. </p>
<p> "Bravi, mi raccomando; anche per il conte Lao,
  che sta poco bene." </p>
<p> Il dottor Grigiolo guardò il più vecchio di quei
  sacerdoti, l'arciprete, con una faccia tra seria e
  compunta. </p>
<p> "Venga qua" esclamò l'incorreggibile don
  Bortolo, "venga qua, dottore, non stia a
  combattere colle femmine e beva una tazzetta con
  noi. Cosa mi conta del conte Lao? Non La capisce
  che la sua camera è dall'altra parte? Non La sa
  che il conte Lao sta meglio di Lei e di me? Non La
  sa che è matto?" </p>
<p> "Fate tacere <hi>a</hi> don Bartolo!" gridò il
  senatore dalla sala. </p>
<p> "Oh, hanno capito?" sussurrò il dottor Grigiolo
  con gli occhi fuori della testa. "L'Etna, corpo!
  Capace di venir qua con la stecca, perdia!" </p>
<p> "Campanile!" fece il cappellano. </p>
<p> La sua uscita e il suo comico sgomento misero
  nella brigata una così clamorosa, irrefrenabile
  ilarità, che Grigiolo scappò via con le mani nei
  capelli, mentre don Bortolo, rinfrancato, si
  accingeva a leggere la chiusa del poema,
  quest'apostrofe agli elettori: </p>
<l>
  <hi>E se no sì na massa de marson,</hi>
</l>
<l>
  <hi>Spetèi sti fioi de pipe a le elezion,</hi>
</l>
<l>
  <hi>A man che i ve vien soto parei fora,</hi>
</l>
<l>
  <hi>E mandèi tuti oto a la malora.</hi>
</l>
<p> "Fiasco, Grigioli!" gridò da lontano la contessa
  Tarquinia. Un'altra voce partì dal gruppo dei
  cospiratori: </p>
<p> "Viene, dottor Grigiolo?" </p>
<p> Egli rispose "un momento; vengo subito" e tirava
  via; ma il senatore barone di Santa Giulia gli
  piantò sullo stomaco una mano da San Cristoforo e
  lo fermò di botto. </p>
<p> "Rispondi!" diss'egli con il suo vocione
  tonante. "Sei Grigioli o Grigiolo?" </p>
<p> Lo smilzo e garbato giovinetto trasalì, diede un
  passo indietro e guardò il senatore come avrebbe
  guardato Attila. </p>
<p> "Grigioli, veramente" rispose, "ma il popolo..." </p>
<p> "Il popolo L'aspetta se La si degna" disse colui
  che l'aveva chiamato prima. </p>
<p> "Ah, il popolo! Ho capito" disse il barone. "Voi
  non avete saputo far tacere <hi>a</hi> Bartolo." </p>
<p> "Impossibile, senatore. Impossibile, contessa.
  Il Suo vin bianco è troppo generoso. Ci vorrebbe
  una pompa e dell'acqua. A momenti ne vien giusto
  giù un diluvio." </p>
<p> "Credete, sì?" </p>
<p> "Oh sì, contessa." </p>
<p> "Non vi pare che si alzi un poco, il tempo?" </p>
<p> "Non vedo, contessa." </p>
<p> "Avete guardato bene?" </p>
<p> "Contessa sì." </p>
<p> "E non vedete?" </p>
<p> "Contessa no." </p>
<p> "Santo diavolo, che contessamento in questo
  paese!" borbottò fra i denti il senatore, curvo
  sul biliardo, provando e riprovando il colpo, con
  gli occhi alla palla avversaria. </p>
<p> "L'uso, barone" osservò sommessamente Perlotti,
  ritto in faccia a lui. </p>
<p> "Via, che gli elettori vi aspettano" disse piano
  la contessa Tarquinia a Grigiolo, e lo spinse via
  con le mani, perchè quegli, seccato, non ci voleva
  andare, preferiva la compagnia delle signore alla
  sua missione elettorale. Poi la contessa si volse
  al gruppo e disse: </p>
<p> "Scommetto che questo tempo non fa nulla..." </p>
<p> E subito le voci ossequiose: "Direi anch'io,
  contessa. Pare di no, contessa. Non fa niente,
  <hi>nopo.</hi>" </p>
<p> Nello stesso tempo il fragor del tuono empì la
  sala, tutti i vetri suonarono. </p>
<p> "Ohe!" esclamò il senatore, buttando la stecca
  sul biliardo. </p>
<p> "Gesummaria!" disse la contessa. "Le finestre!
  Le finestre di sopra!" </p>
<p> E corse al campanello. </p>
<p> Una signorina, che prima non aveva mai aperto
  bocca, si mise a gemere. </p>
<p> "Oh che nero! Oh che inferno!" gridava il dottor
  Grigiolo. "Venga da questa parte, contessa, se
  vuol vedere!" </p>
<p> Un furioso colpo di vento irruppe dalla porta
  che mette in loggia, buttò le cortine all'aria,
  soffiò via giornali e carte, stridendo, dalle
  quattro cantoniere intorno al biliardo. Mentre
  Perlotti correva a chiudere, l'arciprete scappò
  fuori in furia. </p>
<p> "Arciprete, arciprete!" gridò Perlotti, passando
  la testa fra i due battenti. "È matto?" </p>
<p> "Mi cercheranno per benedire il tempo" rispose
  il prete con le mani al cappello e le falde
  dell'abito al vento. </p>
<p> Il temporale, venuto su dietro le montagne di
  ponente, aveva girato a mezzogiorno. Turchino cupo
  sopra le creste cineree del Rumano, minacciava lo
  scuro piede selvoso del monte, le povere case
  sparsevi, le praterie distese davanti alla villa
  Carrè, falciate di recente, dorate da un chiarore
  sinistro. </p>
<p> La contessa Tarquinia, il Perlotti, il barone di
  Santa Giulia, le signore, Grigiolo e i suoi amici
  erano tutti là nel braccio della crociera che
  guarda mezzogiorno. </p>
<p> "Tempo brutto" disse il dottor Picuti, notaio
  del paese. </p>
<p> "San Giovanni e San Pietro" osservò un altro
  "gran mercanti di grandine". </p>
<p> Il conte Perlotti espresse, con grazia, il
  timore che quel povero arciprete non potesse
  arrivare a casa in tempo. </p>
<p> "Guardo il frumento, io" esclamò il grosso
  signor Checco Zirisèla che aveva il più bel podere
  della vallata e non andava a messa. </p>
<p> "Già! <hi>u</hi> frumento!" disse il barone. </p>
<p> "E l'uva, <hi>cazza</hi>! L'uva!" sussurrò la
  signora Zirisèla. </p>
<p> I preti non si erano mossi dal loro salotto,
  strepitavano peggio di prima, quasi per soverchiar
  la voce dei tuoni e del vento che ruggiva rabbioso
  intorno ai canti della casa, sbatteva, al secondo
  piano, usci ed imposte, schiacciava a terra le
  <hi>vegellieí</hi>, i <hi>philadelphus</hi>
  frenetici del giardino. </p>
<p> Neppure la baronessa Elena, rimasta sola, parea
  commuoversi del temporale. Abbandonata la persona
  sulla spalliera del canapè, teneva il viso un po'
  chino al petto e le braccia strette alla vita
  sottile, come se avesse freddo. Gli occhi grandi,
  neri, guardavan le vette dei giovani abeti del
  giardino, agitate senza posa; parevano, nella
  vitrea e grave immobilità loro, vedere tra quelle
  vette, nel cielo oscuro, qualche fantasma, qualche
  solenne parola di tristezza invisibili altrui.
  Improvvisamente una furia obliqua di piova
  strepitò sui vetri, sulla mura, nascose il cielo,
  le montagne e gli abeti, mise un baglior bianco a
  tutte le porte e le finestre della sala ombrosa. </p>
<p> S'udì la contessa Tarquinia dir forte: </p>
<p> "Daniele ha preso radice di sopra. Se permettono
  vado un momento a vedere cosa succede." </p>
<p> Ella si accostò a sua figlia, le disse piano e
  lamentevolmente: </p>
<p> "Ti prego, sai, Elena, mi lasci proprio sempre
  sola, non mi aiuti niente. Perchè tuo marito non
  ci soffre, anche!" </p>
<p> La baronessa alzò appena la testa, e rispose
  senza guardar sua madre: </p>
<p> "Mio marito non mi abbada." </p>
<p> Ella aveva una voce un po' grave ma dolcissima,
  un accento d'indifferenza molle, come di chi
  riposa ne' propri pensieri e, richiamatone un
  momento, risponde distratto, a fior di labbro, per
  non guastarne la trama, per riposarvisi ancora. </p>
<p> "Giusto quello!" disse la contessa. </p>
<p> "Oh che contrattempo, Elena! C'è qui la mamma!"
  esclamò l'amabile Perlotti, comparendo alle spalle
  di quest'ultima. "Io che venivo a farvi la corte!" </p>
<p> La giovane signora alzò gli occhi al cielo. </p>
<p> "Va là, Elena, va là" insisteva sua madre. </p>
<p> "Poveretta, la si secca, e che torto!" osservò
  Perlotti carezzevole, quasi flebile. </p>
<p> "C'è bene Sofia di là" disse la baronessa. </p>
<p> "Mia moglie? Sì, ma non è mica padrona di casa,
  lei." </p>
<p> "Neppur io." </p>
<p> Con questa risposta data un po' sdegnosamente,
  la baronessa Elena si alzò, e andò a raggiungere
  gli ospiti. </p>
<p> "Ho paura, cara Tarquinia, che vi tocchi
  alloggiarli tutti qui stanotte" disse Perlotti
  all'orecchio della contessa, appoggiando
  leggermente le mani alle braccia di lei, bella
  donna ancora e molto elegante. </p>
<p> "Signore, non ci mancherebbe altro! Mi sono
  tutti tanto cari, ma vengono un paio di volte alla
  stagione, e signor sì che hanno da capitare
  stasera!" </p>
<p> "Me mi metterete con quella biondina, quella
  Zireseta, Ziresèla, cos'è, quella biondina
  piccolina." </p>
<p> "Scempio!" disse la contessa, voltando il viso
  ridente. "Vado da Lao." </p>
<p> E andò via, seguita da una sghignazzata di
  Perlotti. </p>
<p> Si fermò in fondo alla sala, sulla porta che
  mette allo scalone del primo piano. </p>
<p> "Finalmente!" diss'ella. "Come lo hai trovato?" </p>
<p> Una voce virile rispose: </p>
<p> "Triste." </p>
<p> "Che novità mi conti! Il suo male è tutto lì,
  perchè lui mangia, perchè lui dorme, perchè lui
  passa le ore con le ore a leggere e suonare.
  Questi dolori ci saranno, io non dico, ma anche
  lui si ascolta molto. Il medico dice che bisogna
  distrarlo. Andiamo avanti, e come si fa con quella
  eterna luna? E poi se tu sapessi, caro te, quanta
  voglia posso avere di distrarre gli altri! Se tu
  sapessi i fastidi che ho, e la fatica che faccio a
  mandarli giù!" </p>
<p> "Fastidi, zia?..." </p>
<p> La contessa tacque un poco, si morse le labbra,
  soffocò un singulto. </p>
<p> "Niente, niente" rispose nervosamente, battendo
  le palpebre sugli occhi che luccicavano. "Non
  andrai mica via subito con questo tempo? Bravo,
  fammi un po' di corte a quelle signore." </p>
<p> Ella salì lo scalone e il suo interlocutore
  entrò in sala, mentre le signore tornavano dallo
  spettacolo del temporale ai canapè fronteggiantisi
  con le loro ali di sedie vuote, fra il biliardo e
  la porta di ponente. La baronessa Elena fe' un
  giro per passargli vicino, gli disse sottovoce: </p>
<p> "Grazie, sai, Daniele, che hai fatto tanta
  compagnia allo zio." </p>
<p> Cortis le strinse la mano, senza parlare. Elena
  lo guardò meglio, trasalì. </p>
<p> "Che c'è?" diss'ella. </p>
<p> "Una cosa grave" rispose quegli. </p>
<p> "Oh, ecco il nostro signor candidato!" esclamò
  il barone. "Questi bravi signori vogliono sapere
  se abbaierete a Tunisi e se morderete i ministri." </p>
<p> Con la sua grande persona, con la sua gran barba
  fulva, con la sua gran voce, il barone pareva un
  brigante normanno antico. </p>
<p> "Che fare di Tunisi? A noi non importa di
  Tunisi" disse il signor Checco Zirisèla, un
  patriota che non aveva soggezione di nessuno. "Non
  siamo mica in Sicilia, qua." </p>
<p> "Evviva l'Italia!" rispose il senatore.
  "Pensateci voi." </p>
<p> E si allontanò. </p>
<p> "Lasciamolo andare, quel trombone" sussurrò il
  dottor Grigiolo. "Signor Cortis" diss'egli al
  nuovo venuto, "qui i nostri amici della sezione
  desideravano dirle una parola." </p>
<p> Daniele Cortis s'avvicinò agli amici, che in
  attitudine rispettosa, ma fermi al loro posto
  nella mal dissimulata coscienza della sovranità,
  guardavano, con le spalle alla porta, l'uomo
  ch'entrava nella luce piovosa, un'alta persona
  elegante, una bizzarra fisonomia nobile,
  improntata di dignità e di risoluzione militare,
  due occhi azzurri, intelligenti e fieri. </p>
<p> "Niente" disse il dottor Picuti che incominciava
  sempre così le sue orazioni più gravi "niente. Qui
  siamo tutti persuasi, ma siccome, giusto, La sa,
  si parla qualche volta con amici delle altre
  sezioni; io per esempio, La supponga, e qua il mio
  compare Zirisèla..." </p>
<p> "Appunto" disse Zirisèla, incoraggiando l'amico
  a continuare. </p>
<p> "Colla cosa, dico, che noi due e anche altri qui
  del paese si va spesso, giusto, nelle altre
  sezioni, e dappertutto si sente questa musica
  ch'Ella è poco conosciuta (cosa vuole, ignoranti!)
  e che non si sa come la pensi su questo e su
  quello; così sarebbe sorto, giusto, il desiderio
  che, sia con un discorso, sia con la stampa, non
  so se mi spiego..." </p>
<p> "Vogliono <hi>u</hi> programma" disse il barone
  alle signore con voce abbastanza prudente,
  nell'altro braccio della sala. "Hanno ragione.
  Quando s'è visto un candidato che non tiene
  <hi>u</hi> programma? È come una casa senza
  facciata." </p>
<p> "Meglio così che tante facciate senza casa, che
  tanti programmi senza un uomo dentro" disse sua
  moglie vivacemente. </p>
<p> "È vero, Elena" saltò su la contessa Sofia, "che
  tuo cugino ha nome Daniele Volveno?" </p>
<p> "Sì" rispose Elena, asciutta. </p>
<p> "Che nomi strampalati avete qui voialtri!"
  esclamò il senatore. </p>
<p> "Non è mica nostro veneto, barone, questo nome"
  rispose la Perlotti, battendosi dispettosamente un
  ginocchio con il ventaglio. "È friulano. Il signor
  Cortis è friulano." </p>
<p> "Ma se lo so! Non volete che lo sappia? E che
  cos'è il Friuli? Non è Veneto? Che razza di
  geografia volete insegnarmi?" </p>
<p> La signora si morse le labbra. "Domando scusa"
  diss'ella "ma..." </p>
<p> Qui suo marito pensò bene di correre a mettere
  il naso sui vetri, gridando: "Oh Dio, guardate,
  guardate! Che sia Malcanton quello là?" </p>
<p> Si vedeva un ombrello venir su traballando lungo
  gli abeti velati dalla pioggia. </p>
<p> Tutti corsero a guardare, tranne il senatore e
  sua moglie. </p>
<p> "Malcanton, Malcanton!" </p>
<p> "Sì, per bacco che è lui!... Malcanton,
  contessa; è qui Malcanton!" </p>
<p> "Oh Dio" gridò la contessa Tarquinia che
  rientrava allora in sala. "Io che me l'ero
  dimenticato!" Aveva mandato questo Malcanton,
  poche ore prima, a far delle commissioni. </p>
<p> "Eh, ma dimenticato del tutto" soggiunse. "Dio,
  che figura! Pare un topo annegato." </p>
<p> Ella aperse la porta, mise una vocina graziosa,
  porgendo il capo e ritirando la persona. "Presto,
  presto! Dentro, dentro!" </p>
<p> Il signor Malcanton entrò, si scosse come un can
  barbone, tenendo l'ombrello a braccio disteso,
  mentre la contessa gemeva a mani giunte. </p>
<p> "Oh Dio, poveretto, in che pena, in che pena
  sono stata! Poveretto, come siete rovinato! Che
  rimorsi! Presto, presto, di sopra, di sopra, un
  punch, subito!" </p>
<p> "Fatto tutto, contessa, fatto tutto!" ripeteva
  il can barbone. "Fatto tutto. Parlato al signor
  Momi, alla signora Catina, inteso col dottore,
  impegnata la banda, telegrafato per i fuochi." </p>
<p> "E imbarcata l'acqua" mugghiò il barone seduto
  dietro gli altri, sul biliardo, con le gambe
  penzoloni. Tutti risero, tranne Malcanton che
  guardò colui a bocca aperta. </p>
<p> "Grazie, grazie infinite; ma di sopra, adesso,
  di sopra!" insistè la contessa, ricacciandosi il
  riso nel petto. "Elena, vai su dallo zio? Ti prego
  allora, passando, questo punch." </p>
<p> "A proposito" riprese Malcanton, "sarà anche
  scritto per questo libretto del
  <hi>Laven-tennis</hi> e per sapere come si
  pronuncia." </p>
<p> "<hi>Laan-tennis</hi>" disse la contessa
  Perlotti. </p>
<p> "<hi>Loon, loon</hi>" mugghiò il barone. </p>
<p> "O <hi>laan o loon</hi>, io dico <hi>laven</hi>"
  replicò Malcanton. "Del resto sentiremo." </p>
<p> La contessa Tarquinia aveva fatto venire un
  gioco di lawn-tennis, il primo della provincia.
  Nessuno sapeva adoperarlo e nemmanco si andava
  d'accordo sul modo di pronunciarne il nome; ma
  intanto alla villa Carrè c'era il lawn-tennis.
  Anche al <hi>Caffè d'Italia</hi>, in città, ne
  avevan parlato, avean disputato molto sul
  <hi>laan</hi> e sul <hi>loon.</hi>
</p>
<p> "Intanto, con permesso" concluse Malcanton, e si
  avviò dietro la baronessa, mentre il senatore
  diceva con un tono singolare: </p>
<p> "Grandi cose, dunque, contessa Tarquinia! Un san
  Pietro colossale, quello dell'81!" </p>
<p> "Pur troppo" sussurrò Malcanton, compunto, alla
  sua compagna, cui ostentava di parlare molto
  familiarmente, come se fosse ancora la bambina di
  una volta. "Credi, Elena, che una lavata
  simile..." </p>
<p> La giovane signora non gli badò, volò su per le
  scale, dimenticando il punch, ed entrò nel
  chiarore della grande sala vuota del secondo
  piano. Udì le voci dei preti e del senatore
  salire, mezzo spente, dal pavimento, e la pioggia
  eguale venir giù a distesa, confermar con l'ampia
  e bassa sua voce quelle tre parole torbide: una
  cosa grave. Attraversò la sala adagio adagio, con
  gli occhi alla porta della camera dove Daniele era
  stato tanto tempo. </p>
<p> Una cosa grave! </p>
<p> Appoggiò la fronte all'uscio e picchiò due colpi
  sommessi. </p>
<p> Si rispose forte: "Avanti!" </p>
</div>
<div type="chapter">
<head>CAPITOLO SECONDO</head>
<head>UNA COSA GRAVE</head>
<p> "Avanti" disse il conte Lao "e chiudi presto che
  viene un'aria d'inferno da quella porta. È ora che
  ti si veda! Ed è o non è un gridare che fanno quei
  diavoli di preti? Corpo, e non poter andar giù con
  un bastone! Non sa far altro tua madre che invitar
  preti? Saranno tutti ubbriachi, già. Che vino ha
  dato quell'oca?" </p>
<p> Elena, seria seria, fece una profonda riverenza. </p>
<p> "Vado a vedere, conte" diss'ella. </p>
<p> "Ah! Scempia!" rispose il conte Lao, rabbonito.
  "Vien qua, andiamo. Scusa, la mi vien su, saranno
  dieci minuti, fresca come una rosa, a domandarmi
  se voglio niente. Bisogna avere una testa da
  passera. Se voglio niente! Con questo baccano che
  passa i muri! Voglio che li mandiate tutti al
  diavolo, dico. Ma, dice, credevo che non udiste.
  Bella, sai? Non bastano quei pochi malanni che ho;
  anche sordo ho da essere. Andiamo, avanti! Cosa
  fai là sulla porta? Perchè mi guardi in quel modo?
  Sarò pallido, ah? Sarò verde o almeno giallo? Avrò
  l'aria d'un morto?" </p>
<p> "Ma no, ma no, zio; hai l'aria d'un orso in
  collera". </p>
<p> "D'un orso bianco?" </p>
<p> "D'un orso grigio, zio." </p>
<p> Invece di rispondere il conte Ladislao trasse di
  tasca uno specchietto e si avvicinò alla finestra. </p>
<p> "Oh no" diss'egli, "mica pallido. Eh, niente.
  Solo un pochetto." </p>
<p> Era pallido infatti: d'un pallore accresciuto da
  due grandi occhi neri, dalla barba nera, corta ma
  foltissima, dall'alta fronte giallognola, dove i
  capelli brizzolati facevano appena una punta. </p>
<p> Voltò le spalle a sua nipote e si guardò la
  lingua. </p>
<p> "Sei bello, zio" diss'ella. "Sei una bellezza;
  sta tranquillo." </p>
<p> Lo zio si voltò in fretta, si eresse. </p>
<p> "Dopo tutto" esclamò "se non fossi malato..." </p>
<p> Era alto e di persona elegante; un gran naso
  aristocratico non guastava la sua fisonomia, tra
  sentimentale e beffarda. </p>
<p> "Se non sognassi di essere malato" disse la
  baronessa Elena. </p>
<p> "Ah, sogno? La faccio per piacere questa vita?
  Mi diverto io, a non digerire, il giorno, e a non
  dormire, la notte? Mi diverto a esser pieno di
  dolori tredici mesi all'anno? Sentili quei
  mascalzoni di preti? Oh mi diverto! Taci, vien
  qua, e suonami ancora la pastorale di Corelli." </p>
<p> Si sdraiò in una poltrona rintanata dietro un
  tavolino, nell'angolo più buio dell'ampia camera,
  più lontano dalla porta e dalle tre finestre. Alla
  sua dritta, il piano verticale, appoggiato al
  muro, era aperto. </p>
<p> "Non ci vedo, zio" disse Elena. </p>
<p> "Va là che la sai a memoria!" </p>
<p> Egli si pose a canterellare il motivo della
  pastorale con una voce dolce, intonatissima, piena
  di sentimento. </p>
<p> "Non ho voglia, stasera, di suonare". </p>
<p> "Perchè?" </p>
<p> Elena non rispose. Seduta, tra una finestra e la
  scrivania, in faccia a suo zio, lo guardava
  accarezzando un libro aperto, posato là a sbieco
  sull'orlo della scrivania stessa. Il conte Lao
  interpretò certo quel silenzio in un dato modo
  perchè non insistette, accese una sigaretta. </p>
<p> "La colpa non è certo mia", diss'egli, buttando
  nel portacenere il fiammifero acceso. </p>
<p> "Che colpa, zio?". </p>
<p> Il conte Lao appoggiò le braccia sul tavolino e
  guardò il fiammifero fin che si spense. </p>
<p> "Se siamo a questi passi" diss'egli. </p>
<p> Elena non capiva. </p>
<p> "Val poco quel poeta inglese" esclamò il conte
  Lao, come per rompere una rete di pensieri penosi.
  "Pochissimo! Pieno di barocchismi. Me lo
  immaginavo. Il cielo che diventa sette volte più
  divino per l'assunzione di Mazzini"! Corbellerie.
  E genitivi, poi, genitivi! Santo Dio!" </p>
<p> "A che pensi, zio?" disse Elena, alzandosi. </p>
<p> Venne a sedergli vicino, sullo sgabello del
  piano. </p>
<p> "Eh!" rispose lo zio. "Dove hai la testa adesso?
  Dimmi un po'; hanno giuocato al biliardo poco fa,
  prima del temporale?". </p>
<p> "Sì, zio." </p>
<p> "Anche tuo marito, già?" </p>
<p> "Sì, lui e Perlotti." </p>
<p> "Filosofo, lui!" </p>
<p> Restò pensoso un momento, poi scattò in piedi
  gittando via la sigaretta, andò ad afferrar per le
  tempie Elena, che tentò, con alterezza
  involontaria, rialzar la testa. </p>
<p> "Senti" diss'egli curvandosela a forza sul
  petto: hai una gran canaglia di marito." Le chinò
  le labbra sui capelli e disse sottovoce: </p>
<p> "Lo accoppo, io." </p>
<p> Elena si sciolse sdegnosamente da quella
  stretta, guardò suo zio con occhi scintillanti. </p>
<p> "Sai che soffro" diss'ella, "di questi discorsi.
  Sai che mi offendono. L'ho ben conosciuto, prima
  di sposarlo. Gli ho ben permesso d'essere mio
  fidanzato prima e mio marito poi. Pensa quello che
  vuoi, ma non parlarmi così. Non mi ha ingannata, è
  stato sempre lo stesso uomo. Non sarebbe niente
  affatto nobile, da parte mia, di permettere che mi
  si parli così." </p>
<p> Gli voltò le spalle e andò a guardare dalla
  finestra, mentre suo zio, irritato ripeteva: </p>
<p> "Giàa! Giàa! Giàa! Perchè nessuno sa ch'eri una
  bambina! Perchè nessuno sa che te l'hanno
  imposto!". </p>
<p> "No, niente imposto!" rispose la giovane signora
  voltandosi impetuosamente. La mamma mi spingeva
  forse un poco, ma il povero papà mi ha ripetuto
  fino all'ultimo momento: Ricordati che sei libera,
  ricordati che c'è ancora tempo! E non ce n'era
  bisogno, perchè non è vero ch'io fossi una
  bambina. Diciannove anni, avevo; e non capivo le
  cose troppo male!" </p>
<p> "E allora, perchè hai detto di sì? Ti giuro che
  se c'ero io non lo dicevi!" </p>
<p> "Oh, signor zio!" diss'ella con alterezza.
  Sdegnava di parlare, di dire che aveva accettato
  il primo marito offertole, perchè certi intrighi
  di sua madre non le piacevano. </p>
<p> "E adesso" proruppe "cosa c'è di nuovo? Che
  orribili cose ha fatto mio marito? Vi avrà chiesto
  un po' dei vostri danari, già. Sarà per questo che
  la mamma ha le malinconie e tu le convulsioni". </p>
<p> "Ah, corpo!" esclamò lo zio voltando e
  squassando lentamente il capo verso degli esseri
  immaginari, dei giudici d'appello invisibili "A
  voialtri, cari." </p>
<p> Alzò le mani, le lasciò ricadere sulle coscie
  rumorosamente. </p>
<p> "Non ne parliamo più" diss'egli. </p>
<p> Sedette al piano come se non fosse affar suo e
  suonò, a mezza voce, una polka sciocca,
  brontolandosi mentre suonava: </p>
<p> "Bella educazione che ha avuto!... Sì,
  perdiana!... Un po' dei vostri danari, cosa
  serve?... Un po' di danari, euh!... Bella
  educazione!... Sì perdiana... Bellissima!" </p>
<p> "Smetti, smetti, zio" disse Elena. "Come sei
  triviale stasera! Non ti ho mai conosciuto così." </p>
<p> "Balla, cara, balla!" rispose Lao, sdolcinato.
  "Ma balla, tesoro. Non senti che suono? Cos'hai da
  saper tu di danari! Balla che sei beata." </p>
<p> "Che sciocchezze, zio! Vuoi che mi crucci per i
  danari! Smetti! È stupida, sai, questa musica." </p>
<p> Il conte afferrò a due mani lo sgabello su cui
  stava seduto e si girò di netto. </p>
<p> "Oh lo so" diss'egli "e mi dirai poi cosa sono i
  tuoi discorsi. Non ti fa niente a te che tuo
  marito, dopo essersi giuocata la roba sua e la
  tua, pazienza! si voglia giuocare anche la nostra?
  Non ti fa niente a te che venga qui a fare il
  prepotente, a pretendere del danaro che non gli
  spetta, a dire che tu spendi e spandi..." </p>
<p> "Può essere" disse Elena, fredda. </p>
<p> "... a minacciare di confinarti per sempre a
  Cefalù, come una moglie indegna se non gli si
  danno questi danari." </p>
<p> La baronessa trasalì e chiese bruscamente: </p>
<p> "Lo ha detto a te?" </p>
<p> Il conte Lao si mise l'indice al petto, alzando
  le sopracciglia. </p>
<p> "A me?" diss'egli. "Glieli avrei dati subito e
  poi lo avrei buttato dalla finestra, lui e i
  danari in un mucchio. Ha detto così o press'a
  poco, a tua madre." </p>
<p> "Quando?" </p>
<p> "Stamattina. Mi pare impossibile che tu non lo
  sappia." </p>
<p> "Non lo sapevo." </p>
<p> "Allora non sai neppure cosa gli ho fatto dire,
  io, al tuo senatore." </p>
<p> "No." </p>
<p> Gli ho fatto dire che venisse da me a ripetere
  questa bella cosa. Ma già tua madre gliel'avrà
  detto. Tua madre ha sempre voluto star col diavolo
  e anche con l'acquasanta. Non sa che piagnucolare,
  lei. Di' la verità che non sapevi niente?" </p>
<p> "Sapevo che mio marito ha bisogno di danari.
  Prima di venir qua, mi ha pregato, alla sua
  maniera, di domandarvene. Io gli dissi che lo
  lasciavo perfettamente libero di trattar lui con
  voialtri come voleva, ma che, per conto mio, non
  vi avrei detto una parola." </p>
<p> "Chi sa che scena ti avrà fatto!" </p>
<p> "Scena? Non me ne ha parlato più. Non me ne fa,
  scene." </p>
<p> "Non te ne fa?" </p>
<p> Il conte Lao pareva incredulo. </p>
<p> "Eh no, proprio scene, no" disse la baronessa,
  quasi sorpresa di dover affermare una cosa due
  volte. "Sai, se me ne facesse, con poche parole lo
  metterei a posto." </p>
<p> L'altro tacque. </p>
<p> Ecco dunque, pensò Elena, la cosa grave. Tanto
  grave davvero? Le gesta di suo marito la toccavano
  poco. Era poi evidente che lo zio non l'avrebbe
  lasciata confinare a Cefalù. Si crucciava quasi,
  malgrado se stessa, che Daniele avesse detto così.
  E sempre veniva giù a distesa la pioggia eguale,
  l'ampia voce triste parlava ancora. </p>
<p> "Zio" disse la baronessa, "cosa t'è venuto in
  mente di raccontar queste cose a Daniele?" </p>
<p> "Io? Perchè? Non ho raccontato niente, io, a
  Daniele." </p>
<p> "Niente? Eppure l'ho visto adesso che usciva di
  qua e mi ha detto ch'era succeduta una cosa
  grave." </p>
<p> "Una cosa grave? Non so." </p>
<p> Elena sentì nella voce di suo zio un sospetto
  cambiamento di tono, una indifferenza esagerata. </p>
<p> "Non ti par grave" diss'ella sorridendo "una
  relegazione a Cefalù?" </p>
<p> "Ah sì, questo sì; sarà stato questo." </p>
<p> "Ma zio..." </p>
<p> "Oh, sai che mi secchi!" esclamò il conte. "Non
  si tratta nè di tuo marito, nè di te, nè di me; e
  se vuoi delle confidenze, va da Daniele." </p>
<p> Elena non rispose. </p>
<p> "Scusami" ripigliò suo zio. "È una cosa che
  riguarda lui solo. Non posso parlare." </p>
<p> Ella si pentì d'aver palesato quelle due parole
  di suo cugino che potevano attestare un'amicizia,
  molto intima e confidente. A un tratto tese
  l'orecchio, s'avvicinò alla finestra e l'aperse.
  Una gran voce d'acqua corrente entrò nella camera. </p>
<p> "Sei matta?" gridò il conte Lao, scappando, col
  bavero del soprabito alzato, alla poltrona
  d'angolo. "Chiudi per amor di Dio! Cosa diavolo
  fai?" </p>
<p> Non pioveva più; appena qualche grossa goccia
  batteva sulla ghiaia dalle grondaie. </p>
<p> "Se non piove, zio! Se non c'è un fil d'aria!" </p>
<p> "Oh non c'è aria! Santo Dio, non c'è aria! Non
  la chiude mica, sapete. Con questo umido! Il
  Rovese che pare in camera e non ci sarà aria, ohe.
  Andiamo, finiamola, serra!" </p>
<p> Elena non gli diede retta. </p>
<p> "Scusa, zio" diss'ella in fretta e sottovoce,
  "ho udito aprire l'uscio della sala. Voglio vedere
  chi esce." </p>
<p> Uscivano i preti con un grande stropicciar di
  piedi, con una ressa di strascicati saluti. Il
  senatore era con loro. Prese a braccetto il
  parroco di Caodemuro e gli disse qualche cosa
  all'orecchio. Tutti gli altri gli si strinsero
  intorno. Colui, un prete stecchito, rubicondo,
  dagli occhiali d'oro rispose forte: </p>
<p> "La sa, noialtri si deve star col papa;
  direttamente non si può far nulla. <hi>Non
  expedit.</hi> Io se avessi cento voti e potessi
  votare, certo non ne darei uno solo a questo
  signore qui, e sarò molto contento se farà un bel
  fiasco. Ma ho paura, perchè qui votano tutti per
  lui. Quello che possiamo far noi è di persuaderne
  qualcuno a star a casa. Ma poi..." </p>
<p> "Anniamo, anniamo avant" disse il senatore. Non
  gli garbava che si parlasse forte di queste cose
  tanto vicino a casa. Ma in quel momento Elena lo
  chiamò dalla finestra. </p>
<p> "Carmine!" </p>
<p> Il barone si voltò, guardò in su. I preti si
  voltarono pure, salutarono con certa sgomenta
  umiltà piegando il collo, alzando gli occhi. La
  baronessa accennò appena del capo e chiese a suo
  marito se Cortis fosse ancora in sala. </p>
<p> "Sì" diss'egli. "Perchè?" </p>
<p> "Perchè gli debbo parlare" rispose Elena
  tranquillamente; e chiuse la finestra. </p>
<p> "E la mamma?" diss'ella, volgendosi a suo zio.
  "Cosa dice la mamma?" </p>
<p> "Hai chiuso bene?" rispose il conte, tirandosi
  giù il bavero. "Lei si cruccia, lei piange, lei se
  la piglia con me perchè non sono persuaso niente
  affatto di accontentare il suo signor genero. Nè
  mi persuaderò mai. Se vuole far lei dei sacrifici
  con la roba sua, padrona: ma non credo che ci
  senta molto da quell'orecchio." </p>
<p> "Povera mamma!" disse Elena, sorridendo. "Le
  lagrime le costano meno. Addio, zio." </p>
<p> Gli stese la mano. Il conte Lao la strinse forte
  fra le sue, la trattenne un momento senza parlare. </p>
<p> "Senti" mormorò con voce soffocata. "Mi conosci,
  ah?" </p>
<p> Ella gli offerse anche la sinistra, e raccolse a
  sè, con impeto affettuoso, le mani di lui. </p>
<p> "Basta" diss'egli. </p>
<p> Elena era ben sicura di quel virile cuore, tanto
  leale, tanto caldo sotto un'inerzia lunatica, nata
  da qualche difetto segreto dello spirito, favorita
  dalle tradizioni nobiliari, cresciuta con
  l'abitudine, sancita da sofferenze reali nel corpo
  o nella immaginazione, confermata dallo
  scetticismo amaro dell'uomo come degna del mondo e
  di lui. </p>
<p> Un domestico venne a vedere se il signor Daniele
  avesse dimenticato lì i suoi guanti. </p>
<p> La baronessa si spiccò in fretta da suo zio,
  balzò fuori della stanza, scese in loggia per
  un'oscura scaletta di servizio. Verso il fondo
  trovò qualcuno che saliva. </p>
<p> "Chi è?" diss'ella. </p>
<p> "Quel del pesce, contessina: Pitantoi." </p>
<p> "Oh bravo! Tu voti per il signor Daniele?" </p>
<p> "Io? Quando voteranno i <hi>marson</hi>i e tutto
  quanto il pesce popolo, voterò anch'io, signora
  contessina. Ma dicono che la legge non sia ancora
  fatta." </p>
<p> "Non sei elettore, tu?" </p>
<p> "Mi pare di no, signora contessina. Cosa vuole?
  Abbiamo una manica di elettori, qua, che non mi
  degnerei neanche, La guardi. E poi..." </p>
<p> La baronessa gli passò davanti, scese
  velocemente. Cortis entrava con Grigiolo dalla
  loggia nel porticato rustico che la continua,
  quando Elena vi entrava pure dalla scaletta
  segreta. </p>
<p> "Parti?" diss'ella. </p>
<p> Egli le stese la mano. </p>
<p> "Sì" rispose "vado a casa." </p>
<p> "Perchè ti vorrei dire una parola" replicò
  Elena. Il dottor Grigiolo diede due passi indietro
  rispettosamente. </p>
<p> "Mi fa piacere, Grigiolo, di avvertire la mamma
  che sono uscita un momento con Daniele?" </p>
<p> Elena parlava sorridendo, con la più franca
  indifferenza. </p>
<p> "Volo, baronessa, volo" rispose lo zelante
  giovinotto. "Dunque, signor Cortis, per parlare di
  questo programma vengo da Lei domattina?" </p>
<p> "No" rispose l'altro, "io domattina vado via." </p>
<p> "Come, va via? Ma torna presto?" </p>
<p> "Eh, non lo so." </p>
<p> "Non lo sa? Ma prima dell'elezione, spero!" </p>
<p> "Non lo so." </p>
<p> "E allora, cosa facciamo? Scusi per carità,
  baronessa." </p>
<p> "Oh" esclamò Elena, "La prego! Se m'interessa
  moltissimo tutto questo! Sono un poco agente
  elettorale anch'io, sa." </p>
<p> Intanto Cortis rifletteva. </p>
<p> "Venga stasera" diss'egli. </p>
<p> Grigiolo s'imbarazzò un poco. La contessa
  Tarquinia contava su di lui per far divertire le
  signore. Come si poteva adesso...? </p>
<p> "Venga quando la società sarà sciolta" disse
  Cortis. "Alle undici, a mezzanotte, quando vuole". </p>
<p> L'altro, a corto di scuse, masticò un
  <hi>bene</hi> soddisfatto, pieno di pigrizia e di
  sonno anticipato. Ma Cortis, fosse perchè non
  comprendeva neppure queste mollezze, fosse perchè
  aveva il capo ad altro tenne la cosa per ferma e,
  congedato il giovane, si voltò ai grandi occhi
  gravi che lo interrogavano. </p>
<p> Rispose loro con uno sguardo pur grave e lungo.
  Nè l'uno nè l'altra parlarono. Dopo momenti che a
  lui parvero eterni s'incamminarono tutti e due,
  adagio, verso il portone, per un tacito consenso
  non sapendo chi si fosse mosso prima. Giunsero in
  silenzio all'aperto dove una stradicciuola corre a
  destra le praterie verso Villascura e casa Cortis,
  un'altra scende a sinistra nel fragore del Rovese,
  in faccia alle nude scogliere imminenti del monte
  Barco, una terza va diritta a tre grandi abeti che
  dal ciglio d'un pendìo fronteggiano la vallata.
  Elena trepidò pensando che forse suo cugino
  avrebbe preso a destra, verso casa sua. Potrebbe
  seguirlo ancora, in questo caso, costringerlo,
  quasi, a parlare? Egli tirò avanti diritto, verso
  gli abeti. Le balzò il cuore, una vampa le salì al
  viso. </p>
<p> "Cara Elena" disse Cortis. </p>
<p> La maschia voce morbida e sonora cadde spossata
  come sotto un dolor mortale. </p>
<p> "Una cosa grave" diss'egli; e si fermò, guardò
  sua cugina. Dovette leggerle una gran commozione
  in viso, perchè soggiunse subito, premurosamente: </p>
<p> "No, cara, non è una cosa più forte di me." </p>
<p> "Lo credo" diss'ella guardando diritto avanti a
  sè con gli occhi vitrei. Non pareva più, nè
  all'accento nè allo sguardo, la stessa Elena che
  aveva parlato, due minuti prima, al dottor
  Grigiolo. </p>
<p> "Tu la devi sapere" soggiunse Cortis "ma non è
  facile il dirla." </p>
<p> "Non dirmi niente" rispose Elena sottovoce,
  sempre senza guardarlo. "Sono stata una stordita
  di venire a impormi così." </p>
<p> Pensò che, a rigore, era ancora in tempo di non
  imporsi e stese la mano a suo cugino con un
  sorriso forzato. </p>
<p> "Buon viaggio" diss'ella. </p>
<p> Egli fece un atto d'impazienza e disse solo: </p>
<p> "Oh!" </p>
<p> La giovane signora arrossì, come se in
  quell'<hi>oh</hi> avesse inteso ricordarsi, con
  affettuoso rimprovero, tante cose intime, tanti
  segni d'un'amicizia più sentita che espressa.
  Ritirò la mano e disse timidamente: </p>
<p> "Scusa." </p>
<p> "Va bene" rispose Cortis. "Andiamo avanti, e
  pensa se, col tuo istinto, puoi indovinare qualche
  cosa." </p>
<p> Fecero alcuni passi in silenzio. Adesso Elena
  figgeva a terra gli occhi veementi. </p>
<p> Rialzò a un tratto la testa. </p>
<p> "Mio marito?..." diss'ella. Non l'aveva ancor
  detto che Cortis rispose: "No, no!" Ella si pentì
  subito amaramente, s'irritò con se stessa. Suo
  marito non era mai nominato nelle conversazioni
  fra lei e Cortis. Non un atto era seguito, non una
  parola era corsa fra loro di cui egli potesse
  dolersi. </p>
<p> Intanto erano giunti agli abeti che
  rumoreggiavano in alto, pieni di vento, e
  piovevano grosse gocce. A sinistra il più vecchio
  dei tre inclinava le sue lunghe frange nere
  sull'angolo dell'altipiano e sui rapidi declivi
  che scendono verso le praterie e verso il fiume. </p>
<p> A destra la strada svoltava giù per la costa
  erbosa. </p>
<p> "Dove andiamo?" disse Cortis. </p>
<p> L'uno e l'altra, nel loro turbamento, erano
  entrati, camminando diritto, nell'erba folta,
  fradicia di pioggia. Tornarono sulla strada, e
  Cortis non parlò più fino a che non furono discesi
  tanto nel quieto grembo della costa, da venirne
  riparati alle spalle. </p>
<p> Allora si fermò. </p>
<p> "Senti" diss'egli. "Tu sai cosa vi è stato di
  triste, molti anni or sono, in casa mia?" </p>
<p> Ella si ricompose, dimenticò la sua domanda
  stordita di prima e rispose pronta: "Lo so." </p>
<p> Non s'aspettava questo. Sapeva che la madre di
  Cortis, trovata infedele dal marito, n'era stata
  cacciata di casa pochi anni dopo la nascita di
  Daniele, ed era poi morta subito, nell'abbandono. </p>
<p> Pensò. </p>
<p> "Forse" esclamò, sottintendendo tutto "ha
  lasciato..." </p>
<p> Cortis la interruppe con uno scoter del capo. </p>
<p> "No" diss'egli, dopo un momento. </p>
<p> Elena si ricordò di aver udito che il nome del
  seduttore non si era mai saputo con sicurezza, e
  arrischiò un'altra supposizione: </p>
<p> "Forse hai scoperto chi..." </p>
<p> Cortis scosse ancora il capo. </p>
<p> "Pensa la cosa più incredibile" disse; e guardò
  sua cugina in modo che il vero le brillò al cuore. </p>
<p> "Ah!" diss'ella, afferrandogli un braccio. </p>
<p> Egli accennò di sì. </p>
<p> Continuarono a guardarsi, muti, incontrandosi lo
  stupore dell'una con la gravità accorata
  dell'altro. </p>
<p> "E non lo hai mai sospettato?" sussurrò Elena. </p>
<p> Cortis alzò le braccia. </p>
<p> "Mai" rispose. "Mio padre mi ha sempre fatto
  credere che fosse morta. Però una volta, me ne
  sono ricordato oggi, una volta che gli chiesi
  tante cose, avrei dovuto capire, se non fossi
  stato un ragazzo, ch'egli mi nascondeva la
  verità." </p>
<p> Ella non osò andar oltre, fargli tante domande:
  temeva apprendere chi sa quali cose orribili. </p>
<p> "Che vuoi?" disse Cortis. "Non so ancora niente.
  Finora non ho che una lettera." </p>
<p> "Di lei?" </p>
<p> "No, di una signora che vive con lei." </p>
<p> "Dove?" </p>
<p> "A Lugano. Una lettera che mi farebbe impazzire
  se non avessi un cervello d'acciaio." </p>
<p> "Questa persona scrive che mia madre vive, è
  malata, e vorrebbe vedermi" soggiunse, rispondendo
  agli occhi ansiosi d'Elena. "Potrebbe essere una
  felicità grande, ma poi bisogna mettere insieme la
  storia di mia madre con le trivialità retoriche e
  anche con la carta profumata di quest'amica sua,
  per intendere." </p>
<p> Un singhiozzo gli ruppe la parola. </p>
<p> "Sì, sai, Elena" rispose con voce appena
  intelligibile. "Avevo pensato qualche volta: se
  ella vivesse ancora, se fosse sepolta in un ritiro
  o se si guadagnasse pane e rispetto col suo
  lavoro, e ch'io la potessi trovare, dimenticherei
  persino quello che mio padre ha sofferto. Una gran
  cosa, Elena: perchè tu non sai che cuore aveva mio
  padre e con che lagrime mi faceva recitare ogni
  sera, capisci? ogni sera, un <hi>requiem</hi> per
  la povera mamma. Ma io pensavo che avrei
  dimenticato tutto, che..." </p>
<p> Cortis s'interruppe. Non v'erano parole umane
  per esprimere la tempesta di passione che lo
  avrebbe portato nelle braccia di sua madre. Si
  staccò bruscamente da Elena, che rimase immobile. </p>
<p> "Ma ci vai?" diss'ella con improvviso fuoco. </p>
<p> Cortis si voltò. </p>
<p> "Lo sai bene" rispose severamente "che andrei se
  ne dovessi morire." </p>
<p> "Oh sì, va!" esclamò Elena facendoglisi vicina.
  "Pensa quanto avrà sofferto? Ci andrei io se
  potessi!" </p>
<p> "Tu? E se non avesse sofferto niente?" </p>
<p> Elena trasalì, sorpresa. </p>
<p> "Oh, è impossibile!" diss'ella. </p>
<p> L'uomo d'acciaio non ebbe forza di replicare: il
  pianto lo soffocava. Con tutto il suo vigor
  leonino, egli aveva spesso, nel dolore e nella
  gioia degl'impeti infantili, che passavano come
  nembi caldi d'inverno. Ad Elena quelle lagrime
  rivelarono cosa egli temesse; ella si dolse di
  essere così ignorante, così tarda a comprendere
  certe depravazioni di cui aveva inteso parlare
  senza credervi mai interamente; si dolse d'aver
  suggerito a Cortis, senza volerlo, un paragone
  amaro fra lei che non poteva neppure capire il
  male e una madre che forse non poteva capire il
  rimorso. Assalita e vinta dall'emozione di lui,
  gli parlò ansando, con una strana voce nuova che
  voleva essere calma. </p>
<p> "Ma ella ti desidera" disse: "questo esprime
  tante cose..." </p>
<p> "Basta, cara" rispose Cortis, pacato. "È una
  follia di turbarsi così; in questo luogo poi
  anche. Si fa quel che si deve e basta; non è vero,
  Elena? Guarda che bel cielo!" </p>
<p> Il basso oriente dove si toccano, fra montagna e
  montagna, il cielo e la sconfinata pianura veneta,
  luceva di cristallino sereno, ma una tenda pesante
  di nuvoloni copriva ancora la valle, gittava sulle
  tempie dei monti la sua ombra azzurro-nera; e i
  radi abeti austeri che a sommo della costa
  spiccavano sul cielo, parevano attendere la
  seconda tempesta. </p>
<p> Elena guardò un momento il lontano sereno con
  gli occhi lagrimosi, e disse: </p>
<p> "Parti domattina?" </p>
<p> "Sì, cara. Come tremano tutti, questi poveri
  fiori nell'erba! E quegli abeti lassù come sono
  intrepidi!" </p>
<p> Elena guardò il verde tempestato di margherite
  che ascendeva liscio fino alle piante nere. </p>
<p> "A che ora?" diss'ella. </p>
<p> "Presto. All'alba. Mi rincresce non potermi
  trovare alla vostra festa. Mi scuserai tu colla
  mamma; non è vero? Le ho già detto che dovevo
  partire per affari urgenti, ma glielo ripeterai,
  eh? Prima d'informarla voglio accertarmi che non
  si tratti poi di un'impostura; tutto è possibile!
  A ogni modo le dirai che mi rincresceva tanto di
  mancare al suo invito." </p>
<p> Elena non fe' neppur cenno di aver inteso e
  disse: </p>
<p> "Scrivimi." </p>
<p> "Sì" disse Cortis "ma..." </p>
<p> Ella arrossì leggermente. </p>
<p> "No, no" disse "puoi star sicuro." </p>
<p> "E quanto ti fermi ancora?" </p>
<p> "Non lo so. La mamma vorrebbe andar via a mezzo
  luglio se lo zio è contento, noi si potrebbe anche
  partire da un momento all'altro, se vi fosse un
  richiamo al Senato." </p>
<p> "E poi, ti fermeresti a Roma o andresti in
  Sicilia?" </p>
<p> "Ma, si parlava di Aix-les-bains, una volta;
  adesso non so più nulla." </p>
<p> Ambedue stettero immobili e muti, come se le
  parole "non so più nulla" avessero risposto, nella
  loro mente, a un soggetto ben più grave. Non
  sapevano più nulla, Elena nè Daniele, del loro
  cammino nel mondo; non potevano prevedere neppure
  un avvenire probabile, nè quando mai si sarebbero
  ancora incontrati. Sicilia, Aix; che suono triste,
  questi nomi! Il cielo scuro, il Rovese con la sua
  cupa voce collerica parevano consci di un futuro
  sinistro. Gran colpi d'aria passavano alti sul
  capo di Cortis e di sua cugina che non sapevano
  staccarsi da quell'asilo quieto dove il vento
  taceva sì che vi si udiva il sugger lieve della
  ghiaia bagnata di fresco, dopo una lunga aridità. </p>
<p> "Pensa a me, qualche volta" disse Cortis,
  sottovoce. </p>
<p> Elena non gli rispose. Si avviarono lentamente
  verso casa; ella con il volto chino e le labbra
  serrate, egli parlando sempre, a scatti, con
  inquietudine febbrile. </p>
<p> "Lo so" disse, "lo so che sei una buona amica. È
  una brutalità stupida ch'io ti dica di non
  dimenticarmi. Sai cosa mi sento invece qui nel
  cuore, di doverti dire? Che forse sarebbe bene,
  per te, dimenticarmi. Che addio ti faccio, Elena!
  Ma forse in un altro momento non avrei la forza di
  dirtelo. La mia vita diventa una battaglia fiera,
  vedi. Non so ancora quando, ma presto. Non posso
  perder tempo perchè il mio posto è avanti, molto
  avanti, e dovrò battermi giorno e notte per
  arrivarvi. Tu conosci le mie idee; sai se lascerò
  del sangue sulla via! No, no, non mette conto di
  legarsi a me; non c'è che da soffrire. È meglio
  lasciarmi solo, Elena." </p>
<p> "Questo?" diss'ella alzando il viso. </p>
<p> La baronessa, quand'era con Daniele Cortis,
  diventava umile e timida come nessuno l'aveva
  veduta mai, neppure da bambina; ma ora tutta la
  sua naturale alterezza le lampeggiava in fronte.
  Cortis aveva parlato con la coscienza di una
  energia superiore e si sentiva subitamente in
  faccia un'eguale, statagli sconosciuta fino a quel
  punto. I suoi occhi potenti si dilatarono. </p>
<p> "Allora..." cominciò egli con impeto. </p>
<p> Ella lo interruppe, pallidissima, si mise
  l'indice alla bocca. Cortis tacque, la guardò
  attonito, triste. "Tu non devi restar solo, con
  quella vita che farai" riprese Elena piano, con
  voce tremante. "Tu hai bisogno di una famiglia. So
  che la mamma ha dei progetti per te; dei buoni
  progetti, anche." </p>
<p> In fatti la contessa Tarquinia s'era fitta in
  capo di fargli sposare una signorina di V...
  bella, ricca, intelligente. "Dei sogni" diss'egli,
  freddo. "Io non prendo moglie." </p>
<p> Non parlarono più sino al crocicchio dove
  avevano a dividersi. Elena si fermò la prima. </p>
<p> "Addio" diss'ella, "va." E poichè gli occhi di
  Cortis si riaccendevano come un momento addietro e
  la passione gli fremeva nella persona, lo chetò
  ancora con un cenno, gli porse la mano che quegli
  prese con ambo le sue. </p>
<p> Le smorte labbra d'Elena si agitarono un momento
  prima di poter dire: </p>
<p> "Confortala." </p>
<p> Daniele non rispose. Ella si sciolse dalle mani
  gagliarde che la stringevano, e mosse verso
  l'entrata del portico. Di là si voltò a gittargli
  negli occhi, con un rapido porger del viso,
  l'anima; e disparve. </p>
</div>
<div type="chapter">
<head>CAPITOLO TERZO</head>
<head>LE IDEE DI DANIELE CORTIS</head>
<p> Poco prima di mezzanotte il dottor Grigiolo
  suonò al cancello di villa Cortis. Un domestico
  sonnolento gli aperse, lo condusse, girando l'ala
  destra della villa, allo scalone che ne divide a
  mezzo la lunga fronte. </p>
<p> "Resti servito" diss'egli. "Intanto vado a
  chiamare il padrone." </p>
<p> "Cosa?" esclamò Grigiolo stupefatto. "Senti,
  caro te; non è in casa il padrone?" </p>
<p> "Signor no." </p>
<p> "Benedetto! Ma dov'è?" </p>
<p> "Nei giardini." </p>
<p> "A quest'ora? Anima mia! Tutti i gusti son
  gusti. E adesso ci vorrà una mezz'ora a cercarlo:
  no?" </p>
<p> "Eh, signor no, signor no" rispose colui
  avviandosi senza troppa fretta. </p>
<p> "Piano, tesoro, che non La si faccia male"
  brontolò Grigiolo sfiduciato. </p>
<p> Diede un'occhiata al cielo. </p>
<p> "Con questo po' d'acqua che vien giù a momenti!" </p>
<p> Cielo e montagne, tutto era nero, dal Passo
  Grande che porta sul primo scaglione villa Cortis
  con le sue solitudini di boschi e di prati, fino a
  monte Barco e all'alta gola stretta da cui sbocca
  il Rovese. A sommo dello scalone, sulla macchia
  biancastra della casa, una porta brillava
  illuminata. Grigiolo si decise a salire, scotendo
  il capo, non potendosi dar pace che a quell'ora,
  con quel tempo, senza luna (pazienza con la luna!)
  si avesse l'idea di cacciarsi nei così detti
  giardini, che son poi boschi, per il puro gusto di
  rompersi il naso a un tronco, perchè altro no! </p>
<p> Entrò in casa. Una lucerna colossale ardeva in
  faccia alla porta sopra una tavola greggia,
  illuminando, dal pavimento alle nere travi enormi,
  la sala con le sue quattro porte laterali
  accigliate, con il suo disordine di carte e di
  libri ammucchiati alla rinfusa sulla tavola,
  sparsi sul canapè e sulle sedie, con le due aquile
  piantate ad ali aperte negli angoli opposti
  all'entrata. Fra questi due angoli, la gran porta
  che mette al giardino francese era aperta.
  Grigiolo vi si affacciò. Aveva sul viso il Passo
  Grande, tutto nero; a destra, in alto, le vette
  del bosco denso che sale il monte, scende nella
  valle, copre dorsi e valloni, ruscelli e laghetti
  con l'orrore delle sue ombre. </p>
<p> Il meraviglioso getto d'acqua del giardino
  parlava, invisibile, nella notte. </p>
<p> "Santo cielo!" esclamò il dottor Grigiolo,
  tornando in sala per buttarsi sopra uno stretto
  canapè incomodo. "Se non sono matti non li
  vogliamo. E stimo che li facciamo deputati!" </p>
<p> Guardava la gran lucerna là in mezzo alla sala,
  con il fastidioso pensiero che bisognava aspettar
  lì chi sa quanto, poi dire chi sa che, poi fare un
  miglio a piedi prima di toccare il suo letto
  morbido di villa Carrè. </p>
<p> La ferma luce indifferente della lucerna gli
  faceva rabbia. </p>
<p> Un cane enorme entrò di trotto dalla porta della
  facciata, con la coda in aria. </p>
<p> "Eccomi" disse la voce squillante di Daniele
  Cortis. "Saturno, qua!" </p>
<p> Il cane gli corse alle gambe ed egli si voltò
  per dire a qualcuno ch'era rimasto fuori: </p>
<p> "Il caffè." </p>
<p> "Come va?" diss'egli poi, stendendo la mano a
  Grigiolo. "Lei è esatto come gli astri." </p>
<p> Il giovane s'inchinò sorridendo. Si aspettava
  delle scuse e stava già per dire: "Niente, si
  figuri", ma Cortis non gli fece scuse, entrò di
  schianto nell'argomento. </p>
<p> "Lei vuole dunque" diss'egli "che parliamo di
  questa elezione. Si accomodi, La prego. Non guardi
  se io sto in piedi, perchè sono nervoso e ho
  bisogno di muovermi; si accomodi. Ecco, vede; io
  non amerei di parlare nel seno dell'Associazione
  Costituzionale; ma qui in mezzo ai boschi, in una
  casa vuota, io parlerò volentieri, molto chiaro." </p>
<p> Era nervoso davvero. Andava e veniva con le mani
  in tasca e il cane alle gambe, davanti a Grigiolo
  seduto nell'attitudine più rispettosa possibile,
  con tanto d'occhi sbarrati. Quando si fermava,
  tutti i muscoli delle sue braccia e delle gambe
  aperte vibravano. </p>
<p> "Sa" diss'egli "io sono molto grato a loro
  signori del loro appoggio. Loro mi appoggiano
  perchè le mie aderenze personali sono moderate, e
  perchè, sinora, la mia scarsa azione pubblica non
  ha potuto autorizzare alcuno a credermi amico del
  Ministero che la Provvidenza ha sputato
  sull'Italia." </p>
<p> Si fermò un momento, guardò Grigiolo con un
  acuto riso sarcastico negli occhi. </p>
<p> "Ma io non sono un moderato" diss'egli. </p>
<p> "Neanche!" esclamò Grigiolo, candidamente. </p>
<p> "Come, <hi>neanche</hi>?" </p>
<p> Grigiolo si morse la lingua. Aveva pensato:
  portare un matto simile che non è neanche
  moderato! </p>
<p> "Ah niente" rispose. "Dicevo..." Ma Cortis non
  si curò di ascoltarlo, gli ruppe la parola. </p>
<p> "Io mi trovo però in condizioni" diss'egli "di
  potere onestamente accettare l'appoggio
  dell'Associazione." </p>
<p> "Cosa comoda" pensò Grigiolo. </p>
<p> "Noti" continuò l'altro "che siccome in politica
  bisogna riuscire, e siccome io non ho la ipocrita
  vanità della modestia, così lavoro io stesso come
  ogni probo cittadino lo può, per la mia elezione;
  e l'appoggio di alcuni gentiluomini lontani, se
  aiuta molto il mio cuore, aiuta poco il mio
  successo." </p>
<p> Il dottor Grigiolo, piccato, si alzò. </p>
<p> "Oh Dio" diss'egli, "se Ella crede..." </p>
<p> "No, no, no" lo interruppe Cortis, "si accomodi,
  si accomodi. Adesso prendiamo il caffè." </p>
<p> Entrava allora il servitore portando un vassoio
  carico di due tazze enormi. </p>
<p> "Grazie" disse Grigiolo spaventato. "La prego a
  dispensarmi. Non dormo." </p>
<p> "Quello che ci vuole, caro Lei, non dormire!" </p>
<p> "Eh sì signore, capisco. No, grazie, proprio." </p>
<p> Cortis mandò via il domestico, si versò un mare
  di caffè e ricominciò a parlare con la tazza nella
  destra e la sottocoppa nella sinistra. </p>
<p> "Non è mica un torto che vi faccio. Io considero
  una grande umiliazione questa che per entrare con
  forza nella vita pubblica bisogna strisciare sotto
  una porta così bassa: il patriottismo e la
  sapienza politica degli elettori. Io vi lodo di
  non saper nè voler parlare il linguaggio che
  questi elettori intendono. Quanto a me che ho poi
  anche sfangato nell'economia politica per far
  piacere a voialtri borghesi, <hi>omnia praecepi
  atque animo mecum ante peregi.</hi>" </p>
<p> Qui Cortis si accostò la tazza alle labbra,
  tenendo gli occhi sfavillanti su Grigiolo. </p>
<p> "Non è necessario" continuò "commettere
  disonestà, nè bassezze. Non occorre spendere
  denari e tre o quattro coccarde politiche come il
  mio competitore, ma bisogna avere una opinione
  sugli interessi locali del collegio. Io li conosco
  tutti in tutti i Comuni, e i grandi elettori di
  ciascuna sezione lo sanno, come sanno che oggi ho
  degli amici potenti, e indovinano, perchè sono
  acuti, che domani sarò qualche cosa io stesso. Ci
  è poi... (Cortis nominò un pezzo grosso del
  collegio) che ha in pugno solamente limoni
  strizzati e ora s'immagina potere strizzar me." </p>
<p> "Oh! Davvero!" esclamò Grigiolo, sorpreso.
  "Allora siamo a cavallo!" </p>
<p> "Sì, mio caro, se però io non faccio un
  programma sulla falsariga e col visto
  dell'Associazione Costituzionale, perchè in questo
  caso l'uomo mi abbandona. Io poi non intendo fare
  nessun programma. Io intendo concorrere per titoli
  e non per esame, ecco." </p>
<p> Si mise a centellinare il suo caffè, adagio,
  adagio. Grigiolo guardò l'orologio per esprimere
  discretamente la sua umile opinione che fosse da
  sbrigarsi presto. </p>
<p> L'altro alzò le labbra nella tazza, e disse a
  mezza voce, tranquillo: </p>
<p> "È cattolico, Lei?" </p>
<p> Grigiolo trasalì </p>
<p> "Io?" rispose. "Ma..." </p>
<p> Cortis vuotò e posò la tazza, e ripigliò con
  voce concitata il discorso di prima. </p>
<p> "Per i miei elettori sono il deputato
  provinciale Cortis; per voialtri sono Daniele
  Cortis che ha scritto sul bimetallismo e sulla
  pluralità delle banche; e sono poi anche il
  consigliere provinciale Cortis che ha votato con i
  vostri amici, quando gli altri vollero fare della
  politica nella nomina dell'ufficio di presidenza.
  Questo vi deve bastare. Programma non ne faccio;
  non è ancora l'ora mia. Bada Lei a quei quattro
  chiacchieroni di stasera? Non mi si conosce? Non
  si sa come la penso? Mi si darà il voto
  egualmente, stia tranquillo; e in ogni caso
  possiamo ben fare a meno degli uomini politici...
  di... e di... Dunque appoggiatemi perchè, se non
  altro, io sono un gentiluomo, e il mio avversario
  è un farabutto; ma non aspettatevi adesioni da me.
  Vi ripeto poi lealmente: se io rifiuto di aderire
  in pubblico alle idee della Costituzionale, non è
  per conservarmi l'appoggio di un potente; è perchè
  quelle idee non sono le mie." </p>
<p> "Chi sa che razza d'idee ha costui" pensò
  Grigiolo; "chi sa che razza di deputato vien
  fuori!" </p>
<p> Gli venne in mente che i suoi amici
  dell'Associazione potrebbero rimproverargli di non
  aver saputo apprezzare l'importanza del colloquio
  e costringere Cortis a spiegarsi un po' meglio. </p>
<p> "Senta" diss'egli, "queste idee sono proprio
  tanto tanto distanti?..." </p>
<p> "Altro, mio caro!" rispose sottovoce Cortis,
  tenendo le braccia incrociate sul petto e alzando
  le sopracciglia. </p>
<p> "Aspetti!" diss'egli. </p>
<p> Diede una strappata al cordone che pendeva
  presso il canapè. Il campanello chiamò
  furiosamente, lontano. Saturno saltò sulla porta,
  abbaiò alla notte. </p>
<p> "Cosa diavolo vuol fare?" disse Grigiolo, fra
  sè. </p>
<p> Il domestico venne subito. </p>
<p> "Un tavolino davanti al signore" disse Cortis.
  "Due candele, carta e calamaio." </p>
<p> "Ma..." osservò Grigiolo guardando ancora
  l'orologio. "Sono le dodici e mezzo passate." </p>
<p> "Io non dormo, stanotte" interruppe l'altro,
  asciutto. </p>
<p> "Va benissimo; ma..." </p>
<p> "Due candele, carta e calamaio" ripetè Cortis al
  domestico, vedendolo venire con il tavolino. </p>
<p> Grigiolo ammutolì. Il domestico, grave come un
  ministro, portò quanto gli era stato ordinato,
  accese le candele, e, a un cenno del suo padrone,
  se ne andò. </p>
<p> "Debbo scrivere una lettera politica, stanotte"
  disse Cortis. "Privata però, sa. La creo mio
  segretario. Quanti anni ha?" </p>
<p> "Ventisette." </p>
<p> "Io ne ho trentadue. <hi>Ça va.</hi> Scriva. </p>
<p> "<hi>Caro amico.</hi> Questo amico è un ex
  deputato di destra, un dotto, un animale a
  citazioni che non può muoversi perchè ha ingoiati
  troppi libri. Mi ha offerto l'aiuto pubblico
  dell'Associazione Costituzionale centrale." </p>
<p> Grigiolo scrisse dolcemente, alzò il viso, e
  ripetè "<hi>caro amico.</hi>" </p>
<p> "Ti ringrazio" seguitò Cortis, dettando, "ma
  siccome io considero la mia candidatura come
  assicurata..." </p>
<p> "Eh" brontolò Grigiolo, scrivendo, "avendo dalla
  Sua il rettore del collegio, capisco.
  <hi>Assicurata.</hi>" </p>
<p> Cortis alzò la voce: </p>
<p> "... anche senza influenze esterne... (scusi,
  sa) così... così è inutile che la Centrale si
  disturbi per un pensatore libero dai vostri dogmi
  e dai vostri dèi. Ha scritto?" </p>
<p> "Sì." </p>
<p> "A capo. Debbo pur dirvelo. Entrando nella
  Camera italiana io non sognerò come tanti di voi,
  o chimerici amici, di trovarmi nella <hi>House of
  Commons.</hi>.." </p>
<p> "Cosa diavolo?" interruppe Grigiolo. </p>
<p> "Nella <hi>House of Commons</hi>, nella Camera
  dei Comuni... di trovarmi nella <hi>House of
  Commons</hi> a sedere sopra uno scanno di sei
  secoli. Non credo che la religione costituzionale
  inglese ci convenga; non credo ai benefizi del
  vostro dispotismo parlamentare, qualunque sia il
  colore della maggioranza. La rapida metamorfosi
  che fu imposta al paese si può molto bene
  giustificare con Ovidio; ma sarebbe un còmpito più
  duro di giustificarla con la esperienza e con la
  teoria. Se Iddio e i futuri conti di Moriana..." </p>
<p> "Euh!" esclamò Grigiolo, tralasciando di
  scrivere. "Proprio?" </p>
<p> "Non so niente. Scriva. Se Iddio e i futuri
  conti di Moriana perdoneranno all'on. Sella di non
  aver composto il Ministero, o ad altri di
  averglielo impedito, sarà forse perchè..." </p>
<p> "Perchè" ripetè Grigiolo aspettando con la penna
  in aria. </p>
<p> "Santo Dio, non lo so" rispose Cortis. "Metta
  così:... perchè forse dagli anditi parlamentari,
  dalle sale della reggia non si udì la voce che
  chiamava un uomo di cuore a rialzare in nome della
  patria la autorità reale, a raccogliere la nazione
  intorno al Palatino." </p>
<p> "Al Quirinale, La vuol dire?" </p>
<p> "Sì, ha ragione, al Quirinale. Cosa vuole? Non
  lo posso mandar giù quel Quirinale. Ci volevano le
  grandi idee dei conquistatori di settembre per
  mettere il re in una casa di preti. Scriva. Ove
  credessi che la monarchia è solamente buona per
  far ballare e cenare a casa sua, per portare le
  lettere amorose delle maggioranze e per decorare
  le nostre prosaiche figure con un poco di
  sentimentalismo cavalleresco, non vorrei
  crucciarmi tanto per essa. Ma io la credo ancora
  buona, mio caro amico, a qualche cosa di meglio.
  Io la credo buona per finire la lezione di
  geografia italiana che il re Vittorio Emanuele ha
  dato all'Europa; io la credo buona, sopra tutto
  per fare con l'altra monarchia ecclesiastica una
  politica che abbia senso comune e stabilità; una
  politica che senza assoggettare in niente lo Stato
  alla Chiesa, ci dia tanta forza da sbalordire il
  mondo con le nostre riforme sociali." </p>
<p> "Piano!" disse Grigiolo, scrivendo
  precipitosamente. </p>
<p> "A me importerebbe poco" seguitò Cortis,
  infiammandosi nella parola e nel volto "essere
  chiamato clericale e avere alle calcagna tutta la
  muta dei radicali e dei dottrinari italiani..." </p>
<p> "Piano, piano, per amor di Dio, un momento!"
  gemeva il segretario, scalmanato. Ma Cortis non
  gli abbadava. </p>
<p> "... se potessi far solida e potente la patria,
  ottenerle l'onore di guidare una rivoluzione
  sociale ordinata. Non ci vogliono per questo nè
  superstizioni politiche, nè scetticismo religioso,
  nè bigottismo scientifico, nè..." </p>
<p> Cortis affrettava ed alzava la voce tanto che il
  cane gli saltò avanti, lo guardò menando la coda,
  latrando. </p>
<p> "La scusi" esclamò "ma come vuole che faccia?" </p>
<p> Non ne poteva più. </p>
<p> Cortis si asciugò la fronte senza parlare,
  sedette sul canapè, e dettò da capo,
  tranquillamente, sino alla frase interrotta, la
  chiuse così "nè polso che tremi." </p>
<p> "Io scrivo" osservò l'onesto Grigiolo "ma non
  controfirmo mica, sa." </p>
<p> "Naturale" rispose Cortis ridendo. "Ci sono
  molti in Italia che vorrebbero fare lo stesso,
  mettere fuori queste idee senza firmarle. Ci vorrà
  uno che firmi per tutti. Concludiamo." </p>
<p> "Volentieri." </p>
<p> "Allora scriva. Credi pure che queste idee non
  mi servono ad ammollire i preti del mio collegio,
  quattro quinti dei quali mi combattono, mentre
  l'altro quinto sta a vedere." </p>
<p> "Vero, questo!" osservò il segretario scrivendo.
  "Sacrosanto!" </p>
<p> "Perchè sanno che io li ho sempre trattati da
  ciechi e da ignoranti quanti sono; e sanno che io,
  cattolico..." </p>
<p> "Se la stampassimo, eh, questa lettera!" disse
  Grigiolo, scrivendo. </p>
<p> "Crede che avrei paura? Lo dirò alla Camera,
  <hi>coram hominibus.</hi> Voglio vedere in faccia
  questi forti pensatori che si burleranno di me.
  Scriva dunque. Sanno che io, cattolico, se
  diventassi ministro, sarei capace di costringerli
  a studiare, con una legge di maggio, qualche cosa
  di più che la <hi>Summa contra gentes.</hi> Vuol
  avere la bontà di rileggere?" </p>
<p> Grigiolo rilesse. </p>
<p> "La chiusa la farò io" disse Cortis. "Dunque,
  cosa Le pare?" </p>
<p> "Idee rispettabili" rispose il segretario "ma
  per noi, adesso, con questa trasformazione che c'è
  per aria, come è possibile?" </p>
<p> "Ecco!" replicò l'altro. "Vedete se siamo
  distanti?" </p>
<p> Grigiolo si alzò. </p>
<p> "Sì" diss'egli, "distanti; e a me, per andare a
  letto, ci vogliono venti minuti." </p>
<p> "Ha ragione, sono stato indiscreto." </p>
<p> "Oh?" </p>
<p> "Adesso La faccio accompagnare." </p>
<p> "No, per carità; non occorre, si figuri." </p>
<p> Cortis suonò. </p>
<p> "E il tempo?" diss'egli. Ordinò al domestico di
  approntare una lanterna e venne con Grigiolo alla
  porta. La bianca facciata, le bianche ali della
  villa, brillavano e sparivano ogni momento. Non
  s'udiva però il tuono. </p>
<p> "Dorma qui" disse Cortis. "Avrebbe forse uno
  scrupolo costituzionale di passare una notte sotto
  il mio tetto?" </p>
<p> Grigiolo ringraziò e protestò. Non poteva
  assolutamente restare. Non aveva paura del tempo e
  poi, a parer suo, non sarebbe neanche piovuto. </p>
<p> "E Lei" diss'egli "parte domattina?" </p>
<p> "Sì, signore." </p>
<p> "Con qualunque tempo?" </p>
<p> "Sì, signore." </p>
<p> Tacquero ambedue. Dietro ad essi la lucerna
  fumava e si oscurava, morente. I lampi
  sfolgoravano in sala. Di là dalla sala, brillavano
  e sparivano il getto argentino, la ghiaia bianca. </p>
<p> Venne il servitore con la lanterna. </p>
<p> "Dunque..." cominciò Grigiolo. </p>
<p> L'altro l'interruppe. "Vengo un tratto anch'io"
  diss'egli pigliandogli il braccio e traendolo giù
  per gli scalini senza dargli il tempo di
  schermirsi. </p>
<p> "Lei mi crede un conservatore?" </p>
<p> "Ma, dico, non so, in un certo senso mi pare." </p>
<p> "E lo dirà a' Suoi amici, naturalmente; dirà,
  non è vero, che io sono un fungo di questo nuovo
  genere. Bene, dica a' Suoi amici, che aspettino a
  giudicarmi." </p>
<p> Tacque un momento, aperse la bocca con impeto,
  poi si contenne e ripetè solo: "Che aspettino." </p>
<p> Fece ancora due passi e si fermò di schianto: </p>
<p> "Santo Dio" diss'egli, "questa Italia, che non
  abbia più niente da insegnare al mondo? La
  Provvidenza l'avrà risuscitata dai morti per fare
  della cattiva democrazia e della cattiva
  letteratura che si freghino insieme?" </p>
<p> "Non ne parliamo" rispose Grigiolo. </p>
<p> "Crede Lei" continuò Cortis "che se la fosse
  così, mi passerebbe per il capo di cercare la
  deputazione? Se conoscesse lo stato dell'animo mio
  non lo crederebbe. Dica pure a' suoi amici che mi
  si potrà trovare nelle file d'un partito
  conservatore, ma che io sono una forza motrice.
  Addio." </p>
<p> Fe' un rapido gesto di saluto e, voltate le
  spalle, disparve nella notte. Grigiolo rimase lì,
  pietrificato, finchè Saturno, ch'era corso avanti,
  gli tempestò via furiosamente a fianco. Un lampo
  lo mostrò da lontano, presso al suo padrone. </p>
<p> "Per conto mio" pensò Grigiolo "facciamolo pure,
  ma è matto." </p>
</div>
<div type="chapter">
<head>CAPITOLO QUARTO</head>
<head>FRA LE ROSE</head>
<p> La chiesettina di Villa Carrè, accoccolata in un
  canto del giardino, fra il cancello e una macchia
  d'abeti, non aveva quasi mai posato, la notte fra
  il 28 e il 29 giugno, di far chiasso con le sue
  campanelle. Venne il giorno, venne il sole, venne
  il gaio vento del nord a scoter il fogliame dei
  pioppi lungo la strada maestra, a bisbigliar fra
  le rose che si arrampicano fino al graticolato
  metallico proteso, con una tenda, davanti alla
  finestra della baronessa Elena; le campanelle
  tintinnavano ancora. Elena, che aveva preso un po'
  di sonno sull'alba, si svegliò di colpo alzando il
  capo dal guanciale. Non avevan suonato il
  campanello e portato una lettera di Daniele? Non
  l'avevan posata lì sul tavolino? No, sul tavolino
  v'erano i suoi anelli, il suo braccialetto, il suo
  Chateaubriand aperto. Un sogno, un sogno, era
  stato un sogno. Elena si alzò, aperse le finestre
  all'odor fresco delle montagne e del verde. Sul
  letto bianco, sulle pareti chiare della cameretta
  chiusa, come un nido d'usignuolo, nell'angolo
  della villa che le rose e i gelsomini nascondono,
  si vedeva un azzurro, s'indovinava il sereno, la
  purezza dell'aurora. "Festa, festa" dicevano le
  campane. Elena si sentì una gran voglia di
  piangere. Al primo svegliarsi era sempre così; poi
  il suo cuore si chiudeva sulla passione, e non
  s'apriva più, fino a sera, se non quando Elena,
  trovandosi sola, discendeva in sè avidamente,
  godeva toccarsi, foss'anche per un momento, quel
  fondo oscuro del cuore, sentirvi un fuoco di
  dolore e di vita. </p>
<p> Ella si vestì e si pettinò sola, in fretta. Era
  come una dolce musica quella cameretta; troppo
  dolce! Le rose avevano un odore troppo molle, una
  grazia troppo delicata. Si soffriva, lì, si
  perdeva tutto il vigore dello spirito; bisognava
  esser felici per abitare un nido simile, non aver
  nell'anima quello che ci aveva lei e che si
  accordava tanto, in un certo doloroso modo, con
  l'ambiente. Elena guardò un momento dalla finestra
  attraverso il fogliame delle rose battute dal
  vento. Le cime dei monti eran tutte vermiglie;
  un'ombra azzurrognola copriva i prati, le macchie,
  i bianchi viali del giardino, che alcuni contadini
  stavano rastrellando. Pensò che incominciava il
  terzo giorno dalla partenza di Cortis e che forse
  fra poche ore sarebbe venuta una lettera. </p>
<p> Ah, la doveva, la poteva desiderare questa
  lettera? Lo amava nel suo segreto; da quanto
  tempo! Ma non avrebbe voluto, una volta, ch'egli
  pensasse molto a lei. Le bastava uno sguardo
  amichevole, una buona parola, ogni segno di quieta
  benevolenza. E solo quieta benevolenza voleva
  dimostrargli dal canto suo, accettando di amare e
  di soffrire in silenzio, con l'appassionata
  speranza di poter fare qualche cosa per esso, non
  sapeva che, di poter operare su questa via un po'
  di bene al mondo. Altrimenti, senza figli, divisa
  nell'anima dal marito, avrebbe attraversato la
  vita come un'ombra, mettendo forse intorno a sè un
  fugace ristoro su qualche afflitto, ma riportando
  a Dio, tremante come il servo del Vangelo, tanti
  inutili tesori sepolti nel suo cuore. </p>
<p> Ma adesso sapeva di essere amata, non dubitava
  di essere stata intesa da lui, adesso tutta
  l'anima sua era una dolcezza torbida, piena di
  dubbio e di tormento. </p>
<p> Lasciò la finestra e prese avidamente il libro
  posato sul tavolino. Era il terzo volume delle
  <hi>Mémoires d'Outre-tombe</hi> di Chateaubriand,
  prestatele da Cortis. Questi le aveva detto di
  aver concepito, da fanciullo, un amore fantastico
  per Lucile de Chateaubriand, contessa di Caud; ed
  ella ora cercava con gelosa cura nelle memorie del
  gran poeta ogni parola che ricordasse la figura di
  sua sorella; voleva evocarne la bellezza piena di
  malinconia, lo spirito pieno di mistero e di
  genio, che si credeva superfluo sulla terra, e
  così difficile a conoscere, "tant il y a de
  diverses pensèes dans ma tête", com'ella scriveva
  a Chateaubriand: "tant ma timiditè et mon espèce
  de faiblesse extèrieure sont en opposition avec ma
  force intèrieure." </p>
<p> Il volume era aperto in principio del libro
  terzo, dov'è parlato del ritiro di madama di Caud
  alle Dames Saint-Michel, in Parigi, e son deposte,
  come reliquie, le ultime lettere di lei a suo
  fratello. Elena era giunta, la notte, a questo
  passo d'una lettera senza data: </p>
<p> "Quelle pitiè que l'attention que je me porte!
  Dieu ne peut plus m'affliger qu'en toi. Je le
  remercie du prècieux, bon et cher prèsent qu'il
  m'a fait en ta personne et d'avoir conservè ma vie
  sans tache; voilà tous mes trèsors. Je pourrais
  prendre pour emblème de ma vie la lune dans un
  nuage, avec cette devise: Souvent obscurcie,
  jamais ternie." </p>
<p> Elena si era fermata qui con le lagrime agli
  occhi. Questo fratello che Lucilla chiamava la
  miglior parte di se stessa e dono di Dio, non era
  egli mai stato un pericolo per lei? Quale
  inconscio sentimento la portava a Renato, quando,
  tra i boschi di Combourg, non viveva che
  dell'anima di lui, e, oppressa da tristezze senza
  nome, traduceva con esso il <hi>Taedet animam meam
  vitae meae</hi> di Job, o scriveva quelle brevi
  prose liriche all'aurora e alla luna, così
  malinconiche e pure nel pensiero, così mollemente
  musicali nella parola? Elena si era posta,
  leggendo la lettera, in luogo della scrittrice;
  ella stessa diceva così a Daniele. </p>
<p> Riprese ora la lettura; ma aveva il capo così
  torbido e infiammato, il petto così oppresso che
  non potè proseguire. Si sentiva bisogno d'aria e
  di moto. Tolse il volume e uscì per l'anticamera
  appuzzata di sigaro, camminando in punta di piedi
  onde non svegliare il barone che dormiva
  fragorosamente nello stanzino attiguo al suo, con
  la porta aperta. </p>
<p> Discese in giardino, pigliò il viale che scende
  con i declivi erbosi e con le selvette di
  sempreverdi alla chiesuola di San Pietro e al
  cancello sulla strada maestra. Incontrò il
  gastaldo che aveva un telegramma per il barone
  senatore di Santa Giulia; e, datogli ordine di
  portarlo subito a suo marito, uscì dal cancello,
  s'avviò a destra, per la strada fiancheggiata di
  pioppi, verso le casupole di Passo di Rovese e il
  fiume. Pensava a Lugano, dov'era stata due giorni
  qualche anno addietro. Vedeva una coppa di acque
  azzurre, una lunga riva di case bianche, gialle,
  grigie, una corona di poggi e monti verdi fino
  alla cima. Dov'era Daniele? La sua fantasia gli
  mutava luogo ogni momento. Era alla finestra
  dell'<hi>Hôtel du Parc</hi>, dove aveva
  fantasticato lei, era in un bigio villino sul
  lago, di cui si ricordava, o in un altro giallo e
  rosso sul colle? E immaginava presso a lui
  un'altra persona in tutte le forme, pietose o
  ributtanti, della vecchiaia, in tutti gli
  atteggiamenti del dolore, sinceri o falsi.
  L'incontro di Daniele con sua madre doveva essere
  accaduto da due giorni. Non era possibile che ne
  passasse un altro senza lettere. La posta non
  arrivava che alla sera. </p>
<p> "Dodici ore ancora!" pensava Elena ferma sul
  ponticello di legno a guardar le acque ombrose del
  Rovese, a bere il vento vitale, odorante di prati
  alpini e di abeti. Passò il padrone della vicina
  sega idraulica e salutò attonito la "contessina"
  come, a Passo di Rovese, tutti la chiamavano
  ancora. Ella lo trattenne amabilmente, lo
  condusse, tra seria e scherzosa, a parlare di
  elezioni. Colui, un elettore influente, era stato
  lavorato a dovere dal barone Di Santa Giulia, e le
  rispose misterioso, sorridendo con un'aria di
  finezza che, a prima giunta, turbò Elena. Ella
  penetrò l'arcano e soffiò via in un momento le
  ragnatele elettorali del barone. Disse ridendo che
  in politica lei e suo marito si facevano la guerra
  e che anche il conte Lao ci teneva molto
  all'elezione di Cortis. Era una considerazione
  vitale, questa; perchè casa Carrè sosteneva
  volontariamente per metà le spese di manutenzione
  del ponte che era stato costruito dal proprietario
  della sega. Costui promise, contrito, che avrebbe
  votato per il signor Daniele. "Quando La mi dice
  così, quando La mi dice così!" E fatta una grande
  scappellata, tirò via per la sua strada. </p>
<p> Elena si avviò alla sinistra del Rovese, fra gli
  ontani che nascondono il fiume alle praterie. Qua
  il bosco fitto è lambito dalla corrente; là un
  seno erboso della riva accoglie l'acqua che vi
  gira lenta, tornando indietro. Elena si fermò, con
  il suo libro chiuso fra le mani, a guardar la
  corrente e, sull'altra sponda, in alto, i vecchi
  abeti di casa sua. Non vi era anima viva sul
  sentiero nè sulle praterie; nuvole bianche
  passavano sopra le vette degli abeti, velavano
  lentamente il sole. Che dolce sogno nascondersi
  con lui, per sempre, in questa quiete pensosa!
  "No!" diss'ella a mezza voce "no, no, no!" Riprese
  sospirando la via, aperse lo Chateaubriand alle
  ultime pagine, ben lontano dalle lettere della
  contessa di Caud, lesse un periodo o due su
  Bonaparte e richiuse il libro. Passando presso un
  grosso pioppo si ricordò d'essersi provata ad
  incidervi, parecchi anni addietro, il nome di
  un'amica. Guardò e non trovò niente; neppure un
  segno di quel tempo felice le restava più. Folli
  allegrie, speranze fantastiche, malinconie amorose
  di un giorno, profondi dolori di un'ora, dov'erano
  andati? Quell'amica viveva adesso in una lontana
  cittaduzza del Piemonte. Aveva perduto il suo
  unico bambino e non voleva essere consolata; non
  le rispondeva più. </p>
<p> Aveva inciso il suo nome lì, nell'autunno del
  1869, a sedici anni, pochi mesi dopo aver
  conosciuto Daniele Cortis, che poteva essere
  allora sui venti. Si ricordava della prima visita
  dello zio e del cugino Cortis, nel maggio di
  quell'anno. Solo dopo il suo matrimonio, Elena
  aveva saputo che il vecchio dottor Cortis, già
  emigrato in Piemonte, non si era voluto, per causa
  della sua sciagura domestica, restituire nel 1866,
  al Friuli; e che era stato indotto dalla sorella
  Tarquinia a comperare Villascura. Quanto tempo
  trascorso, quante cose! La sonora corrente del
  Rovese aveva un rombo che stringeva il cuore. </p>
<p> "Dio, com'ero bambina!" pensava Elena. Suo
  cugino, un bel giovane pieno d'ingegno e di fuoco,
  la guardava volentieri, ma ella non se n'era
  accorta che più tardi, ritornando a quei giorni
  con la memoria, quando ormai il vecchio Cortis era
  morto e Daniele andato via nel mondo con la
  corrente sonora. </p>
<p> Egli aveva viaggiato lungamente, aveva studiato
  economia pubblica a Berlino, l'aveva insegnata a
  Firenze ed era tornato dopo sette lunghi anni a
  Villascura per prepararsi un avvenire politico.
  Che anni per lei, quelli! Elena aperse il libro,
  si ripose in cammino, leggendo senza capir nulla,
  chiudendosi alle sciagurate memorie che
  l'assalivano. </p>
<p> Ogni tanto apriva loro disperatamente il cuore
  per finir l'angoscia di lottare con esse. Udiva
  allora sua madre presentarle per la prima volta il
  colonnello barone di Santa Giulia, lo vedeva
  piegare appena il capo e porgerle la mano. Poi si
  ritrovava nel suo letto di fanciulla, una eterna
  notte di dicembre, a dibatter seco stessa se
  rimanere in quella casa dove certi occulti segni
  di colpa le mettevano orrore, se dire un
  <hi>sì</hi> mortalmente amaro. Le sue mani
  strinsero il libro, gli occhi vi si confissero;
  ella ne lesse alcune parole a caso per
  aggrapparvisi; per salvarsi da quelle immagini. </p>
<p> Cadde su queste: </p>
<p> "Il n'y a qu'un dèplaisir auquel je crains de
  mourir difficilement, c'est de heurter en passant,
  sans le vouloir, la destinèe de quelque autre." </p>
<p> Passò oltre e non s'accorse che una riga più
  sotto d'esserne stata morsa. Allora vi ritornò di
  slancio, vi si dimenticò dentro fino a che il
  sole, uscendo dalle spalle della montagna
  imminente, le sfolgorò sul libro. Sedette sopra un
  muricciuolo dove moriva il bosco e la strada
  calava al fiume che spandeva al sole le sue ghiaie
  scoperte, i rivi brillanti. </p>
<p> Ebbe un assalto di scoramento mortale. Sempre
  questo dubbio, questo rimorso, quest'ombra nemica:
  nuocere a lui quand'anche una sola parola d'amore
  non corresse fra loro, essere un traviamento ne'
  suoi affetti, un inciampo nella sua vita! Depose
  il libro sul muricciuolo e cessò di pensare,
  assopita nel sole caldo, nella voce del Rovese.
  Dopo un pezzo riprese il libro, cercovvi
  lentamente, con le mani gelate, le parole: "Il n'y
  a qu'un dèplaisir..." Lo richiuse subito, si alzò
  dal muricciuolo, pieni gli occhi di lagrime, e si
  avviò verso casa. </p>
<p> Passando sotto le finestre del conte Lao lo vide
  che le faceva gran saluti dietro le invetriate.
  Gli accennò di aprire, ma n'ebbe in risposta un
  gesto d'orrore, una indicazione muta degli alberi
  che dondolavan le punte al vento. Malcanton e il
  conte Perlotti giravano per il giardino col
  gastaldo, davan ordini, pigliavano misure,
  studiavano il terreno, affaccendati come se
  dirigessero una fortificazione di campagna in
  faccia al nemico. Avevano a disporre il posto per
  la banda, il piano dell'illuminazione. Malcanton
  era specialmente incaricato di preparare il
  lawn-tennis prima che arrivassero dalla città gli
  ospiti attesi. Appena vide Elena da lontano, le
  agitò in aria una lettera, le gridò con le palme
  alla bocca: </p>
<p> "<hi>Laan, laan!</hi>" </p>
<p> Elena trasalì, gli andò frettolosa incontro. </p>
<p> "È venuta la posta?" diss'ella. </p>
<p> "Sì, quell'asino di fattorino ha trovato comodo
  di tenersela in tasca da ieri sera. C'è anche una
  lettera per te. Son venute le istruzioni, del
  resto; e quel tale scrive che si pronuncia
  <hi>laan</hi>, come dicevi tu. Ecco qua, adesso ti
  leggo." </p>
<p> Mentre Malcanton si palpava e si frugava in
  tutti i taschini cercando le sue lenti, Elena gli
  voltò le spalle. </p>
<p> "Ehi" diss'egli. "Elena!" Ma Elena era già in
  casa, onde il pover'uomo, brontolando un "bene,
  servitor suo" tornò al suo lavoro. </p>
<p> Ella trovò suo marito che tempestava e sagrava
  in camicia, tutto rabbuffato, contro di lei, per
  quella maledetta passione di andar fuori prima del
  sole. </p>
<p> Elena non attese che finisse, gli chiuse l'uscio
  in faccia; ma egli vi sferrò dentro un gran
  calcio, uscì, tal quale si trovava, in sala. </p>
<p> "Non scherziamo!" disse. "T'ho a parlare molto
  sul serio." </p>
<p> "Parlare, quanto vuoi" rispose Elena, "ma a quel
  modo no." </p>
<p> "Dentro!" replicò il barone tenendo l'uscio
  spalancato. "Faremo il grazioso per amore di
  Vostra Grazia. Andiamo! Fammi il piacere, santo
  Dio!" </p>
<p> Elena entrò; suo marito chiuse l'uscio a chiave
  con un grugnito di soddisfazione e brontolò: "Che
  suscettibilità!" </p>
<p> "Lasciamo andare!" soggiunse, perchè Elena
  voleva dir qualche cosa. "Si parte stasera.
  Siedi." </p>
<p> "Perchè? Ho capito, si parte stasera. Che altro
  c'e?" </p>
<p> "C'è, c'è che così non si può partire." </p>
<p> Elena si gettò in una poltrona, si pose a
  leggere Chateaubriand. </p>
<p> "Accidenti ai libri!" esclamò il barone.
  "Favorisci di stare attenta. Ti dico che così non
  si può partire." </p>
<p> "Ma se non so nulla, se non capisco nulla!
  Perchè, così non si può partire?" </p>
<p> "Già! Quella vive a quindici mila metri sopra le
  nuvole. Crederesti che io fossi venuto per
  divertirmi in questo ladro paese di reumi, dove si
  gela, santo diavolo, in giugno, e piove seicento e
  sessantasei volte il giorno? Non ci sono neanche
  venuto, sai, per il gusto di dormire in un dannato
  guscio di noce come quello lì, con i piedi fuori
  dell'uscio. Questo lo sai, eh?" </p>
<p> "Se non lo sapessi, l'avrei indovinato." </p>
<p> "Non occorre tanta finezza. Te l'ho detto." </p>
<p> "E poi?" </p>
<p> "E poi..." </p>
<p> Il barone abbassò la voce per dire con una
  imprecazione oscena che non aveva ottenuto niente
  di quanto voleva. </p>
<p> "È per questo che mi aspettavi?" disse Elena
  alzandosi e afferrando la maniglia dell'uscio
  della sua camera. </p>
<p> "E per che diavolo vuoi che sia?" </p>
<p> "Ma c'entro, io, in questo?" </p>
<p> "A spendere, Dio santo, c'entri bene, eh?" </p>
<p> Elena sapeva perfettamente per quali occulte vie
  partissero i danari di suo marito, ma sdegnò di
  rispondere e disse solo: </p>
<p> "E perciò?" </p>
<p> "E perciò, se quel mastino di tuo zio..." </p>
<p> Elena, in un lampo, scomparve nella sua camera;
  ma prima che potesse chiudervisi dentro, il barone
  la seguì, gridò infastidito: </p>
<p> "Eh, andiamo che..." </p>
<p> "Fuori!" diss'ella sottovoce voltandosi a mezzo. </p>
<p> Egli lasciò la parola in tronco, ammutito dagli
  occhi sfolgoranti di lei, stette un momento
  incerto, e finì con trarsi indietro, sbattendo
  l'uscio dispettosamente. </p>
<p> Elena vide una lettera sul tavolino, la prese
  palpitando. Era di Cortis da Lugano. Aspettò un
  momento, poi l'aperse e lesse: </p>
<p> </p>
<p>
  <hi>"Cara Elena</hi>, </p>
<p>"Partirò probabilmente domani per costà, pregando
  Dio di trovarti ancora. Ho un bisogno immenso di
  te. A voce ti dirò tutto. Sono affranto. Come
  prima, non ho, per riposare il cuore, che te! E
  non avrò mai altri.</p>
<p>DANIELE."</p>
<p> Ella stessa non avrebbe saputo dire da quanto
  tempo tenesse la lettera in mano, quando suo
  marito rientrò annodandosi la cravatta. </p>
<p> "T'è passata?" diss'egli. </p>
<p> Ella posò la lettera aperta sul tavolo senza
  scomporsi e rispose tranquillamente: </p>
<p> "Cosa vuoi da me?" </p>
<p> "Cosa voglio? Voglio dirti questo, che il danaro
  mi abbisogna e che se non l'avrò, te ne pentirai,
  perchè io t'inchiodo a Cefalù per tutti i
  sempiterni secoli, e non c'è Roma, e non c'è
  Veneto, e non c'è Cristo che ti levi di lì. Oh
  vedrai che l'avrò!" </p>
<p> "Come, lo avrai?" </p>
<p> "Adesso, subito, da tuo zio. Se non il danaro,
  una righetta o anche una parola perchè sono un
  buon ragazzo e mi voglio fidare. Mi basta averlo a
  Roma fra otto giorni, il danaro. Credi che abbia
  paura di tuo zio? Ora gli vado in camera e gli
  metto la questione: o Cefalù o danaro. Se griderà
  lui griderò anch'io, eh?" </p>
<p> Si prese la lunga barba fulva, se la fece
  passare e ripassare tra le mani. </p>
<p> Elena cercò di leggergli in viso se avesse
  parlato sinceramente o con l'intento di ottenere
  da lei che si interponesse. A dir vero, una sua
  sincerità soldatesca il barone l'aveva; e fronte
  imperterrita pure. </p>
<p> "Farò io" diss'ella; e gli colse negli occhi un
  lampo di contentezza. "Farò io" soggiunse "a un
  patto." </p>
<p> "Che patto?" </p>
<p> "Che tu non dica una sola parola. Capisci! Una
  sola! Altrimenti è inutile." </p>
<p> "Non la dirò." </p>
<p> "Con nessuno!" </p>
<p> "Con nessuno." </p>
<p> "Adesso va e chiudi l'uscio." </p>
<p> L'onorevole barone aveva adocchiato la lettera
  aperta sul tavolo, ma uscì senza farne motto. Si
  riaffacciò però subito alla porta e disse: </p>
<p> "Sai, tu devi chiedere un'anticipazione su
  quello che tuo zio non ti vorrà togliere. Possono
  bastare quindici mila lire per ora; devi dire che
  ne ho bisogno per l'ultimo versamento del prestito
  di Cefalù, per non perdere gli altri. E devi
  dirgli che se non ho i quattrini porto il
  reggimento a Cefalù e lo metto a mezza razione.
  Capisci? O Cefalù, o danaro." </p>
<p> Elena rileggeva la lettera e rispose senza
  nemmanco voltarsi: </p>
<p> "Va bene." </p>
<p> L'uscio si chiuse; era sola. Allora depose la
  lettera e sedette nel suo letto sfatto, guardando
  alla finestra di ponente le rose da cui traspariva
  un lontano pieno di sole. Pensieri e pensieri le
  salivano dal cuore, disegni e propositi le si
  formavano dentro la fronte con un lento lavoro, e
  non se ne vedeva ombra nell'occhio vitreo. Solo le
  labbra si movevano a quando a quando senza voce,
  articolavano una sillaba muta, come tocche dalla
  parola interiore ne' suoi scatti più veementi.
  Ella si alzò finalmente, andò alla finestra e,
  celata dietro le rose, pianse. </p>
</div>
<div type="chapter">
<head>CAPITOLO QUINTO</head>
<head>PER LUI, PER LUI! </head>
<p> Malcanton e il conte Perlotti vennero a fermarsi
  sotto le finestre d'Elena per picchiare alle
  imposte chiuse dal dottor Grigiolo che dormiva a
  pianterreno. Elena si trasse dentro con un atto
  risoluto, si mise il cappello e i guanti, andò da
  sua madre che dormiva ancora, e le annunciò senza
  molti preamboli che doveva partire la stessa sera.
  La contessa pensò subito ai danari che suo genero
  voleva, si spaventò all'idea di una scena proprio
  in quel giorno, con la casa piena d'ospiti.
  Figurarsi Lao, col suo temperamento! Maledisse i
  soldi e la gente vulcanica. "Anche tu, benedetta"
  diss'ella, "non parlar mai, non metterti di mezzo,
  che tuo zio fa tutto quello che vuoi!" Le raccontò
  degli spasimi che soffriva da quindici giorni, fra
  le torture di suo genero e le strapazzate di suo
  cognato. </p>
<p> "E tu che non volevi mai sentirne a parlare!" </p>
<p> Elena la interruppe, le disse ch'era accomodato
  tutto, e, senz'altre spiegazioni, le chiese di
  permettere che la sua cameriera le allestisse i
  bagagli. </p>
<p> "Accomodato tutto? Ma che? Ma come?" La contessa
  Tarquinia, fuor di sè dallo stupore, non potè
  cavar nulla di più chiaro da sua figlia, che
  l'abbracciò pregandola di non crucciarsi più, di
  non pensarvi nemmeno, e scappò via. La contessa
  suonò il campanello di furia, la fece richiamare.
  Non sapeva ancora per dove partissero, se per
  Roma, se per Aix! Allora Elena si accorse di non
  saperlo ella stessa. Suo marito non l'aveva detto,
  ella non gliel'aveva chiesto. Per Roma, certo,
  perchè era giunto un telegramma, e Di Santa Giulia
  si attendeva appunto da qualche giorno un richiamo
  al Senato. </p>
<p> La contessa Tarquinia avrebbe desiderato una
  certezza maggiore, ma Elena corse via e andò
  dritta dallo zio Lao, che, alzatosi un momento per
  guardare il tempo, s'era coricato da capo. Quando
  Elena, entrando in cappello e guanti, gli disse a
  bruciapelo: "Vado via", credette che partisse
  subito, balzò a sedere sul letto. L'indugio di
  dodici ore gli parve sulle prime un guadagno:
  c'era il tempo di discutere, almeno. Assalì sua
  nipote con una furia di domande. Non si potrebbe
  far questo? Non si potrebbe far quello? Il signor
  barone non potrebbe andarsene solo, nel santo nome
  di Dio! a Roma e anche più in la? Non arrivò sino
  a proporre ad Elena di accompagnargliela più tardi
  egli stesso, ma parlò del fattore, di
  quell'insulso Malcanton, che non era buono ad
  altro, e toccherebbe il cielo col dito. Visto che
  non c'era verso di spuntarla, s'arrabbiò, si
  ricacciò sotto le coperte, e, voltato il viso al
  muro, gridò a sua nipote che andasse via, che
  andasse pur subito a farsi benedire, che non
  gliene importava nientissimo, che andasse a Roma o
  in Sicilia o in Africa o dove diavolo voleva lei,
  e che non stesse a tornare per un gran pezzo. </p>
<p> Elena, commossa, si accostò in silenzio al
  letto, vi si piegò su; anche la faccia mezzo
  nascosta fra il guanciale e le coltri era
  commossa. </p>
<p> "Ah" fece il conte Lao con voce brusca, come per
  respingere ogni carezza, ogni parola amorevole.
  Tuttavia Elena lo baciò in fronte. </p>
<p> "È il mio dovere" diss'ella dolcemente. </p>
<p> Poi cominciò a parlargli del danaro. Lao si
  venne voltando a poco a poco, l'ascoltò
  attentamente. Elena gli disse ridendo di non
  spaventarsi; gli ordinava solo di rispondere a sua
  madre, se gliene parlasse, che s'era inteso con
  lei, Elena; non una parola di più. Lo zio non
  capiva, voleva delle spiegazioni. Ella gli diede
  un altro bacio e scappò via con la scusa della
  messa, benchè alla messa dei padroni, nella
  chiesetta di casa, ci mancasse ancora un'ora e
  mezzo. </p>
<p> Si fece portare in carrozza a Villascura e scese
  dall'arciprete. Costui era in chiesa, ma una
  melliflua governante pregò la signora contessina
  di voler pazientare un momentino e si ritirò
  discretamente quando sopraggiunse l'arciprete con
  una giusta miscela, negli affrettati saluti, di
  ossequio, di meraviglia e di aspettazione. Elena
  era venuta a congedarsi dal signor arciprete.
  Esclamazioni dolenti di questo, ch'era stato
  qualche volta ministro delle sue carità segrete.
  Anche ora gli voleva affidare un simile incarico;
  le occorreva essere informata, consigliata.
  L'arciprete si struggeva in ringraziamenti a nome
  de' suoi poveri. Egli sperava poi sempre
  nell'appoggio del signor senatore in una certa
  questione che aveva col demanio. La baronessa gli
  fece intendere che suo marito non poteva molto, ma
  che ella aveva mezzi validissimi di aiutarlo, e lo
  pregò sorridendo, nel congedarsi, di voler
  benedire gli erbaggi anche a coloro che si
  proponessero di votare per Daniele Cortis.
  L'arciprete diventò rosso rosso, protestò di non
  aver mai rifiutato, per questo motivo, le sue
  benedizioni. Infatti correva una storia assai
  fondata di cavoli del partito Cortis non voluti
  salvare dai bruchi. Elena lo tranquillò; c'era
  tempo, in ogni caso, al rimedio. Il signor
  arciprete non conosceva bene Cortis, una volta;
  adesso potrebbe affermare in coscienza agli
  elettori, che Daniele Cortis non era un nemico
  della religione, tutt'altro: ne rispondeva lei.
  L'arciprete promise tutto quello che la signora
  baronessa volle, anche di accordare la sua
  propaganda elettorale con quella della contessa
  Tarquinia, e accompagnò la signora baronessa, a
  capo scoperto, sino alla carrozza. </p>
<p> "Villa Cortis" disse Elena al cocchiere,
  salendo. </p>
<p> Passate le ultime casupole del paesello, vide il
  muraglione del giardino francese e, al di sopra,
  il getto bianco, il bosco pendente della montagna.
  Smontò pallida e accigliata sulla spianata verde
  davanti alla casa, s'avviò per il cortile rustico
  al cancello dei giardini e si perdette nelle ombre
  del bosco. Si perdette nel mistero delle ombre che
  posano in giro al cancello il loro silenzioso
  invito, e che si chiudono a pochi passi, dense,
  sulla via che gira e scompare, sui sentieri che
  accennano e dileguano. Vi sono là dentro colli e
  valloni perpetuamente ombrosi, laghi e prati cinti
  d'ombra, taciti canali che tremolano nell'ombra,
  voci di fontane invisibili. Le vette degli alti
  alberi in giro al cancello annunciano ondulando,
  mormorando al vento, questo poema dell'ombra e
  della vita, ne promettono le oscure magnificenze. </p>
<p> Elena sparve là dentro per la via larga che gira
  a sinistra. </p>
<p> Si sarebbe forse potuto udire per un momento da
  qualche orecchio ben fine il suo passo leggero; ma
  poi, se qualcuno l'avesse seguita con cautela, si
  sarebbe vista davanti, dopo una svolta, la via
  vuota, avrebbe teso l'orecchio invano. </p>
<p> Ella risaliva il valloncello che mette capo da
  sinistra, a quella svolta; lo stretto valloncello
  dove un rivolo gorgoglia fra le ninfee, l'erba
  affoga il sentiero e, in alto, le acacie dell'uno
  e dell'altro pendìo confondono nel sole il loro
  verde, spandono al di sotto un'ombra dorata. Si
  ascende per di là ad un quieto seno aperto del
  colle, e quindi, fra gli alberi, al piano erboso
  dove una colonna di marmo antico, portata dalle
  terme di Caracalla in quest'altra solitudine reca
  sulla base due mani di rilievo che si stringono e
  le seguenti parole: </p>
<p> </p>
<p>HYEME ET AESTATE </p>
<p>ET PROPE ET PROCUL </p>
<p>USQUE DUM VIVAM ET ULTRA. </p>
<p> </p>
<p> Elena ricomparve mezz'ora dopo, più pallida.
  Chiuso il cancello dietro a sè vi appoggiò la
  fronte a guardar ancora una volta le care, care
  piante, a dir loro: "Vi vedrò io più mai?" Le alte
  piante non la intendevano, offrivano sempre,
  ondulando e mormorando al vento, il poema
  dell'ombra e della vita, la pace, il fantasticar
  dolce dell'amore. Ma non voleva udirle, si tolse
  di là sospirando, se ne andò a capo chino, con le
  parole della vecchia lapide nel cuore: "D'inverno
  e d'estate, da presso e da lontano, fin ch'io viva
  e più in là." </p>
<p> Si fermò a messa a Villascura. Uscendo di chiesa
  trovò Pitantoi e don Bortolo in amichevole
  confabulazione col cocchiere. Il piccolo don
  Bortolo si fece avanti con la sua comica
  familiarità, rimproverò la contessina di volersene
  andare così presto come aveva inteso. </p>
<p> "Contessina" disse Pitantoi, stando
  rispettosamente indietro, "la va benone per il
  signor Daniele, anche se qua il nostro religioso
  ci si arrabbia." </p>
<p> "Cosa, cosa, cosa?" sbuffò don Bortolo,
  voltandosi, e stringendo il suo nocchieruto
  bastone. Elena non lo guardò neppure, salutò
  l'altro affabilmente. </p>
<p> "Mi raccomando" diss'ella. I cavalli partirono
  di galoppo, gittando un nuvolo di polvere sui due
  contendenti. </p>
<p> La contessa Tarquinia era in giardino con i
  Perlotti. Malcanton, rosso e sudato come un
  facchino, non era ancor giunto, malgrado l'aiuto
  del gastaldo a disporre il lawn-tennis; il dottor
  Grigiolo dal canto suo gridava "colla, colla!" da
  un finestrino del granaio dove stava preparando
  palloni e palloncini di carta per lo spettacolo
  della sera. Com'ebbe veduto entrare la carrozza
  d'Elena scappò giù a salti dal suo laboratorio,
  raggiunse Perlotti e Malcanton che le andavano
  incontro per salutarla e dolersi dell'annunciata
  partenza. La Perlotti le disse che aveva combinato
  con il barone di partire insieme alle dieci e
  mezzo dopo l'illuminazione e i fuochi. La contessa
  Tarquinia, immaginandosi di che parlavano,
  cominciò a gridar da lontano "no no!" e a far
  gesti negativi col ventaglio. </p>
<p> "La tua mamma non vuol sentirla" disse la
  Perlotti. "Sempre tanto gentile, poveretta. Ma
  bisogna proprio!" </p>
<p> "Eh, bisogna proprio" ripetè il marito malgrado
  alcuni dubbi sommessi di Malcanton e del dottor
  Grigiolo. </p>
<p> "Io sono egoista" disse Elena sorridendo. "Ho
  piacere di partire con voi." </p>
<p> Tutti si avviarono verso la contessa Tarquinia
  che accennava con l'ombrellino di venire
  all'ombra, tra la casa e il cipresso morto,
  vestito di glicine. Il barone ve li raggiunse
  subito. Sua suocera gli disse amabilmente,
  scherzosamente, le più fiere impertinenze per
  questa fuga improvvisa; pregò daccapo i Perlotti
  di fermarsi. Il barone aveva un braccio di muso;
  pareva dire: "A che tutte queste commedie?" Elena
  taceva, lasciava parlare sua madre senza
  commuoversi. Ad un tratto l'uscio della sala si
  aperse e comparve il conte Lao ch'ebbe
  un'accoglienza rumorosa. Ben di rado lo si vedeva
  uscir di camera tanto per tempo! Rispose con un
  cenno del capo al burbero "buon giorno" del
  barone, e fece capire agli altri che tutti lo
  seccavano, tranne Elena, la quale trovò modo
  intanto di pregare sua madre che non insistesse
  con i Perlotti. </p>
<p> Era venuta l'ora della messa e tutti, fuorchè
  Elena e suo zio, s'incamminarono, più o meno di
  buona voglia, verso la chiesetta; ultimo il
  barone, che voltava l'occhio di tratto in tratto a
  guardar quei due. </p>
<p> Perlotti domandò in segreto alla contessa
  Tarquinia se Lao non andasse mai a messa. </p>
<p> "Euh!" diss'ella. "Casa Carrè! Non sapete?
  Sempre stati turchi. Tutti quanti." </p>
<p> Ed entrarono sotto gli abeti. Allora Lao prese
  il braccio di sua nipote. </p>
<p> "Adesso spiegami" diss'egli. </p>
<p> "Cosa, zio?" </p>
<p> Ella lo guardò con due occhi ingenui, alzando le
  sopracciglia, sorridendo: poi fece un sommesso
  "ah!" come risovvenendosi. </p>
<p> "Tu vieni sempre dal mondo della luna" disse il
  conte Lao, corrucciato. "Credi ch'ella abbia
  tardato un pezzo a venirmi a domandare cosa era
  successo?" Lao non nominava quasi mai sua cognata:
  diceva solo: "ella". </p>
<p> "E cosa le hai risposto?" </p>
<p> "Io fui, sono e sarò sempre una bestia. Le ho
  risposto come hai voluto tu, che si era aggiustato
  fra te e me, e che così bastava, e che non mi
  seccasse. Per lei, dica quel che vuole, non me ne
  importa niente; ma a me bisogna bene che tu
  spieghi..." </p>
<p> "S'è aggiustato tutto!" interruppe Elena
  ridendo. "Cosa vuoi che ti spieghi? Andiamo,
  andiamo, zietto!" </p>
<p> Gli propose un giro in giardino, gli offerse il
  braccio, ma lui non ne volle sapere; richiese
  queste spiegazioni, irritato di vederla così gaia. </p>
<p> "Oh zio!" diss'ella, mettendogli le mani sulle
  spalle, facendosi grave. </p>
<p> "Scusa" disse Lao, rabbonito, "capisci bene,
  devo pur sapere." </p>
<p> Ella lo guardò ancora un momento negli occhi
  senza parlare, poi gli prese il braccio, gli disse
  "vien qua", lo trasse verso la fattoria, graziosa
  casetta posata a pochi passi dalla villa cui
  mostra la faccia di tramontana, bizzarramente
  mascherata da rovina medioevale, e quella di
  levante tutta verde e rose dal prato al tetto.
  Elena vi entrò dal lato di mezzogiorno per la
  porticina del suo studiolo di fanciulla, picciol
  nido nascosto dietro una vite e le rose, di fronte
  al prato disteso verso Villascura e la montagna
  del Passo Grande. </p>
<p> "Che idea ti salta di condurmi in questa
  scatola?" brontolò il conte Lao chinandosi per
  entrare. </p>
<p> "Sentite" diss'ella "che orso senza gusto e
  senza cuore!" </p>
<p> Lo trasse a sedere sul piccolo divano, gli fece
  ammirare per forza la vista delle praterie, della
  montagna, il nido civettuolo dall'impiantito di
  noce alla colomba dorata, nel mezzo del soffitto,
  dove convergono le pieghe del padiglione bianco e
  rosa. </p>
<p> "Sì, sì" conchiuse Lao, "una vecchia bomboniera
  vuota e unta. Dunque?" </p>
<p> "Non hai proprio fede in me, zio? Vuoi tante
  ragioni per farmi un piacere? Via, non
  impazientarti! Ti dirò, ti spiegherò. Sei molto
  amorevole, però, in queste ultime ore che passo
  qui!" </p>
<p> "E tu tienti i tuoi misteri, che Dio ti
  benedica!" esclamò il conte Lao, buttando via il
  cappello. "Camperai un secolo di più. Oh santo
  Dio!" </p>
<p> "Zitto, zitto, zitto" l'interruppe Elena.
  "Adesso ti dico tutto. Bei misteri! Se non c'è
  niente! Capisci? Niente. Ne ho discorso con mio
  marito stamattina e lui non ne parlerà più." </p>
<p> "Benissimo. Ma, e allora, perchè devo recitare
  la commedia io?" </p>
<p> Elena battè il piede a terra. </p>
<p> "Come sei duro, zio! Non capisci niente!" </p>
<p> "Durissimo" rispose Lao, "non capisco niente di
  niente; manco di prima." </p>
<p> "Ma per la mamma, per la mamma! Perchè mio
  marito ha sempre trattata questa cosa con la
  mamma, perchè le ha sempre detto che non sarebbe
  partito senza questo denaro, che ne aveva
  assolutamente bisogno; e ora, mi par chiaro,
  bisogna salvare il suo amor proprio, bisogna che
  la mamma creda tutto accomodato secondo il
  desiderio di lui!" </p>
<p> "E lui, poi, come si è deciso a non domandar più
  niente?" </p>
<p> "Questo non te lo posso dire." </p>
<p> Il conte Lao tacque e guardò sua nipote in modo
  ch'ella arrossì. </p>
<p> "Basta" diss'egli finalmente. "E, dopo Roma, che
  piani hai?" </p>
<p> Non le piacque ch'egli troncasse il discorso
  così. Temeva in lui un sospetto, ma non osò
  chiarirsene. Parlarono di quel che sarebbe stato
  di loro fino all'ottobre quando Elena era solita
  ritornare in famiglia per un mese. Una nuova
  freddezza era entrata in essi; discorrevano senza
  guardarsi, senza rammarico nella voce, nè
  desiderio; e tacquero presto, malcontenti l'uno
  dell'altro. </p>
<p> "Quanto mai diavolo voleva tuo marito?" uscì
  improvvisamente a dire il conte Lao. </p>
<p> "Non lo so" rispose Elena senza sorpresa, come
  se avesse veduti fin da prima i pensieri di suo
  zio. "Un quindicimila lire, credo." </p>
<p> Ell'aperse il cassetto del tavolino che sta
  davanti al divano, vi prese una matita e scrisse
  sotto una fila di altre date: "29 giugno 1881?" Da
  molti e molti anni ell'aveva sempre segnato là
  dentro i giorni dei suoi arrivi e delle sue
  partenze. Stavolta aggiunse alla data un punto
  interrogativo e chiuse il cassetto. </p>
<p> "Cos'hai fatto?" le chiese il conte Lao. </p>
<p> "Prendi moglie, zio" diss'ella. </p>
<p> "Stupida!" </p>
<p> Uscirono, con questa parola, dal freddo
  imbarazzo che incominciava a pesar loro. Ella
  rise, prese una mano allo zio, vi fece su un
  discorsino tutto vezzi, col ritratto d'una zia
  ideale, d'una bellezza matura e maestosa.... </p>
<p> "Misericordia!" esclamò a questo punto il conte
  Lao che sulle prime, malgrado il suo
  <hi>stupida</hi>, si divertiva della proposta. "So
  cosa vuol dire. Grazie tante. Un barcone in
  fascio!" </p>
<p> Litigato un poco, tornarono in giardino, a
  braccetto, vi trovarono un vetturale di Villascura
  ch'era stato fatto chiamare dal barone di Santa
  Giulia, perchè la contessa Tarquinia non poteva
  dare ad Elena, quella sera, i cavalli di casa,
  dovendo fare l'indomani una visita alla villa R... </p>
<p> Il conte Lao andò sulle furie, dichiarò ad Elena
  che i cavalli di casa dovevano servire per lei e
  che guai se ell'aprisse bocca; poi intimò al
  vetturale di andarsi a intendere per la visita
  dell'indomani con la contessa Tarquinia che usciva
  appunto allora insieme ai suoi ospiti dal
  boschetto degli abeti. Il barone discorreva con
  Perlotti, distratto, guardando sua moglie e il
  conte Lao. Non s'era ancor trovato solo con sua
  suocera, non sapeva quindi dell'annuncio datole da
  Elena circa il danaro. Ora Elena doveva aver
  parlato allo zio mentre loro erano a messa. Con
  quale frutto? Gli parvero tutt'e due di buon
  umore; si rallegrò. In quel punto un domestico
  uscì dalla sala, venne ad annunciare l'arrivo di
  una comitiva di signori dalla città. </p>
<p> "Elena, Elena!" esclamò la contessa spaventata,
  "aiutami, cara te, per la colazione, va la,
  disponi. A quest'ora, benedetti da Dio!" </p>
<p> Ella corse incontro ai nuovi arrivati con
  Perlotti, Malcanton e Grigiolo. Di Santa Giulia
  trovò modo, nella confusione, di sussurrare ad
  Elena: </p>
<p> "Parlato?" </p>
<p> "Cosa fatta" diss'ella, affrettandosi verso
  casa. </p>
<p> Di Santa Giulia restò solo con il conte Lao per
  un momento, perchè Elena si voltò, prima d'entrare
  in casa, a chiamar quest'ultimo. Il barone gli
  stese la mano: </p>
<p> "Grazie" diss'egli. </p>
<p> "Non occorre" rispose Lao asciutto, pensando
  essere stato ringraziato per i cavalli; e gridò ad
  Elena: </p>
<p> "Vengo!" </p>
<p> Il barone lo lasciò andare, s'incamminò a gran
  passi, con il cappello sulla nuca e la barba al
  vento, verso uno sciame d'ombrellini che si vedeva
  presso due carrozze ferme davanti alla scuderia.
  Erano arrivate almeno otto o dieci persone fra
  uomini e signore. </p>
<p> Il conte Lao fece il miracolo quel giorno di
  venir a colazione benchè la colazione fosse stata
  ritardata oltre un'ora per causa dei nuovi ospiti.
  Costoro parlarono subito, flebili, della partenza
  d'Elena. </p>
<p> "A proposito, contessa Tarquinia" saltò su il
  barone, "s'è intesa Lei col vetturale?" </p>
<p> "Eh" diss'ella di malumore, "non ve l'ha detto,
  mio cognato, che vi si danno i cavalli?" </p>
<p> Di Santa Giulia piegò un poco il capo verso lo
  zio, gli grugnì un ringraziamento. </p>
<p> "Ma cosa?" disse quegli sorpreso che il barone
  non sapesse dei cavalli; e si fermò subito. La
  contessa Tarquinia chiese ad Elena, appena lo
  potè, se fosse una strega. Tutto accomodato e si
  facevano persino dei complimenti! Seppe anche
  gittar nell'orecchio di suo genero un "Sarete
  contento adesso!", cui l'altro rispose forte:
  "Sicuramente." </p>
<p> Ella propose poi un giuoco di società al
  biliardo, ma Elena consigliò invece una gita ai
  giardini Cortis e ci mandò suo marito in vece sua,
  scusandosi con i preparativi della partenza. Il
  barone sarebbe rimasto volentieri per saper meglio
  da sua moglie com'era andata la faccenda; ma con
  l'idea che la conclusione n'era stata buona, volle
  mostrarsi amabile e partì insieme agli altri. Il
  solo Grigiolo rimase a disporre i palloncini per
  la illuminazione del giardino, della villa e della
  fattoria. </p>
<p> "Adesso spiegami questa" disse il conte Lao a
  sua nipote, appena partita la compagnia. </p>
<p> "Cosa c'è?" </p>
<p> "Tuo marito che poco fa, tornando dalla messa,
  mi dice un <hi>grazie</hi> come se gli avessi
  salvata la vita, ciò che non farei..." </p>
<p> "Zio!" </p>
<p> "Ciò che non farei! Ti domando il perchè di
  questo <hi>grazie.</hi>" </p>
<p> "Per i cavalli, m'immagino". </p>
<p> "Che cavalli, se allora non lo sapeva neppure!
  Non hai udito a tavola?" </p>
<p> "Non so, per la tua ospitalità di questi venti
  giorni, forse." </p>
<p> Lo zio tacque e guardò Elena come l'aveva
  guardata nello studiolo della fattoria. Elena non
  arrossì questa volta, fece l'indifferente. Si
  trattenne ancora un momento con lo zio, poi disse
  che doveva salire in camera per dare un'occhiata
  alle sue valigie. </p>
<p> "E Cortis?" esclamò il conte Lao mentr'ella
  poneva il piede sulla scala. </p>
<p> Elena trasalì all'udir quel nome, si fermò senza
  dir motto nè voltarsi. Non aveva più parlato di
  Daniele Cortis con lo zio, da quando gli era
  venuta a riferire quelle tre parole: una cosa
  grave. </p>
<p> "Non è mica tornato?" chiese ancora il conte. </p>
<p> "Non credo" rispose Elena con voce incerta. </p>
<p> "Vedremo quest'elezione" diss'egli. </p>
<p> Elena salì adagio adagio la scala senza
  rispondergli. Più si avvicinava il momento di
  partire, più le mancava il coraggio di parlare di
  lui, la forza di comprimersi il cuore. </p>
<p> Fece le sue valigie in fretta, aiutata dalla
  cameriera di sua madre, poi si recò a salutare la
  gastalda e altre due o tre contadine. Mentre
  tornava a casa, suo zio la pregò, dalla finestra,
  di salire da lui. </p>
<p> "Senti" diss'egli. "Ti occorrono danari?" </p>
<p> Rispostogli da Elena che non le occorrevano,
  insistette, la pregò di parlare schietto, poichè
  del danaro ce n'era d'avanzo e lei ne poteva
  chiedere, per sè, fin che volesse. Già doveva
  diventar tutta roba sua un giorno o l'altro. Elena
  esitò un istante, poi rifiutò. Il conte Lao non ne
  parlò più. </p>
<p> "Salutiamoci adesso" diss'egli, stringendosela
  sul cuore. "Stasera, con tanti seccatori, non ti
  si potrà avere sola un momento. E ricordati: in
  qualunque tempo, in qualunque luogo, per qualunque
  cosa tu avessi bisogno di me...! Lo faccio per te
  e anche..." La baciò in fronte "per tuo padre!"
  soggiunse rialzando il viso. Elena lo guardò
  commossa, gli strinse le mani forte forte. Il
  padre di lei e il conte Lao erano stati fratelli,
  ma non amici: una delle ragioni per cui
  quest'ultimo aveva vissuto lontano dalla patria.
  Guastataglisi la salute e preso suo fratello dalla
  malattia che lo uccise, era venuto a riconciliarsi
  con lui, a raccogliere, per espresso desiderio
  suo, l'autorità sulla famiglia. </p>
<p> La spedizione di Villascura doveva tornare un
  po' prima del pranzo. Elena diede ordine che il
  pranzo fosse anticipato di qualche minuto, per cui
  lo si annunciò alla contessa Tarquinia mentre
  scendeva di carrozza; e nè lei, nè il barone
  ebbero agio di farsi raccontar da Elena come si
  fossero passate le cose, appuntino, con lo zio. </p>
<p> Verso la fine del pranzo entrò in giardino,
  suonando, la banda di Villascura e il
  <hi>factotum</hi> Malcanton corse a riceverla e
  accompagnarla nell'angolo tra la fattoria e gli
  allori che chiudono a ponente il giardino. Dietro
  alla banda c'era molta gente: i Zirisèla, i
  Picuti, tutta la buona società di Villascura e di
  Passo di Rovese. Un momento dopo la contessa
  Tarquinia uscì in giardino con tutti i commensali,
  meno Lao che corse a chiudersi in camera. Mentre,
  all'apparire della contessa, la banda intonava una
  fantasia sui <hi>Vespri Siciliani</hi>, mentre i
  Zirisèla e i Picuti, in gran gala, si facevano
  avanti, e un brulichìo di persone si raccoglieva
  nelle lunghe ombre del giardino sfolgorato dal
  sole cadente, il barone di Santa Giulia passò una
  mano sotto il braccio di sua moglie, la trasse in
  disparte. </p>
<p> "Santo diavolone" diss'egli, "non si può mai
  dire una parola! Contami di questo affare. Prima
  di tutto, quanto...?" </p>
<p> "Aspetta" rispose Elena. Si fermò su due piedi e
  si guardò alle spalle. </p>
<p> "Scusa" diss'ella, balzandogli di mano. "Quelle
  signore che venivano proprio da me! Come volevi
  tu!" soggiunse, e corse dalle signore Zirisèla. </p>
<p> Anche la contessa Tarquinia aveva detto a suo
  genero prima di andare ai giardini: sarete
  contento, adesso! Non c'era dubbio, dunque, che
  l'intento non fosse raggiunto; ma pure il barone
  avrebbe amato sapere qualche cosa di più. </p>
<p> Le ombre del giardino diventavano sempre più
  lunghe, il vino correva a rivi nell'angolo tra la
  fattoria e i lauri e metteva quindi nelle trombe e
  nei tromboni di Villascura una foga sempre più
  indiavolata. Davanti alla banda, sul prato,
  ballavano i signori; i contadini ballavano più
  lontano. L'infaticabile Perlotti, inzuppato di
  sudore, voleva far ballare Elena a ogni patto,
  faceva mille smancerie. Elena, annoiata, stava per
  liberarsene con una parolina secca, quando sua
  madre s'interpose. </p>
<p> "Lasciatemela un poco anche a me" diss'ella "che
  stasera la perdo". </p>
<p> Madre e figlia s'allontanarono insieme per la
  stradicciuola che corre lungo un ruscello, di là
  dalla fattoria, fra il prato e i campi. </p>
<p> In presenza della gente la contessa era sempre
  tutta tenerezza con sua figlia, benchè questa vi
  rispondesse freddamente; da sola a sola si teneva
  molto più in riserbo, non avendo comuni con Elena
  nè le idee, nè le inclinazioni, sentendola
  superiore moralmente e intellettualmente a sè, e
  conscia in qualche parte di certe galanterie
  passate che la contessa, col suo buon cuore, si
  perdonava senza sperare uguale indulgenza dalla
  puritana figliuola. Ella si dolse con Elena di non
  poter passare con lei, con lei sola, almeno quelle
  poche ultime ore. Ma com'era possibile, con tanti
  ospiti, in un giorno simile? Se ne voleva
  ricompensar largamente in ottobre. Raccomandò ad
  Elena di tornar presto; doveva guardar bene di non
  lasciarsi condurre in Sicilia; non era neppur
  prudente, se passavano l'estate al mare, di andar
  a Napoli. Se suo marito non voleva assolutamente
  saperne di Venezia, c'era Livorno, Genova, cento
  altri luoghi più opportuni di Napoli. E perchè non
  Dieppe, perchè non Ostenda? Se poi non andavano al
  mare, che pareva meglio, c'era questo Aix. Di
  Santa Giulia aveva ben parlato d'Aix in principio,
  se gli riusciva di ottenere il danaro. Adesso
  Elena poteva ricordargli le sue parole e tener
  fermo. E, scegliesse Aix o qualunque altro luogo,
  doveva portar seco la cameriera, esigerla da suo
  marito. Adesso non le potrebbe opporre pretesti
  d'economia. </p>
<p> "A proposito" disse la contessa a questo punto,
  "come hai fatto a convertir lo zio e cos'avete
  concluso?" </p>
<p> "Sai bene" rispose Elena "cosa voleva mio
  marito?" </p>
<p> "Sì, sì, voleva almeno quindicimila lire, che,
  dopo tutto, non erano mica la morte d'un uomo; e
  il tuo signor zio poteva farsi pregar meno, mi
  pare." </p>
<p> "E a te, mamma, cosa t'ha detto una volta? Non
  t'ha detto che se non ottenesse il danaro mi
  confinerebbe a Cefalù, per sempre?" </p>
<p> "Bestia!" esclamò la contessa. "Sì che me l'ha
  detto! Sì, sì." </p>
<p> "Bene, ora è concluso che a Cefalù non ci vado
  se non lo voglio proprio io." </p>
<p> "Sia ringraziato Dio! ma..." </p>
<p> Elena ebbe un sussulto che le scosse tutta la
  persona. </p>
<p> "Cosa c'è?" esclamò sua madre. "Cosa è nato?" </p>
<p> Elena riprese in un lampo l'impero di sè. </p>
<p> "Niente" rispose, "proprio niente." </p>
<p> La contessa, inquietissima, insistette, ma senza
  frutto. Intanto sopravvenne Malcanton a domandarle
  se durante le funzioni religiose si dovessero fare
  entrare i suonatori nel palazzo a riposare un
  poco, invece di mandarli a suonare in chiesa come
  avrebbero voluto i preti. Elena lasciò quei due a
  consultare e andò verso la scuderia per vedere se
  le valigie fossero state portate nel baroccio, se
  c'era tutto e bene in ordine. Suo marito si
  avviava pure dalla casa a quella volta gridando a
  un domestico: "La baronessa è lì?" Elena tornò
  indietro. Adesso bisognava evitar sua madre che,
  sbrigatasi in fretta da Malcanton, le veniva
  incontro. Entrò in casa, si rifugiò presso il
  conte Lao. Nel bussare alla sua porta si ricordò
  di quella torbida sera quando la piova metteva un
  velo bianco a tutte le finestre, ed ella bussava
  alla stessa porta con lo sgomento d'un pericolo
  sconosciuto e vicino. Adesso la cheta luce della
  sera posava sul pavimento, le campanelle di San
  Pietro suonavano sotto il limpido cielo, allegre
  voci salivano dal giardino alle finestre aperte;
  tutto le diceva: va via, tu dai tristi pensieri. </p>
<p> Il conte Lao aveva già il lume e stava
  scrivendo. </p>
<p> "Sei tu?" diss'egli. "Che ore sono?" </p>
<p> "Quasi le nove, zio." </p>
<p> "C'è ancora un'ora, dunque? Scusa, debbo
  scrivere una lettera e non l'ho ancor finita." </p>
<p> Elena sedette in silenzio presso la finestra.
  V'era già una fila di lumicini intorno alla guglia
  del piccolo campanile dietro gli abeti. Altri lumi
  giravano per il giardino e il chiasso cresceva
  sempre. Si udiva gridare il dottor Grigiolo,
  direttore dell'illuminazione. </p>
<p> Un domestico venne in cerca di Elena. La signora
  contessa la voleva subito. Ell'aspettava sua
  figlia fuori dell'uscio, nella sala oscura. La
  contessa Tarquinia non pretendeva d'essere una
  santa ma era convinta d'aver buon cuore e voleva
  ora dimostrarlo ad Elena. La pregò di parlare, di
  confidarsi a lei se aveva qualche cosa sul cuore. </p>
<p> "Non ho la tua virtù" diss'ella umilmente "nè il
  tuo talento, ma sono tua madre, dopo tutto." </p>
<p> Elena si commosse, l'abbracciò con maggior
  affetto che non le avesse dimostrato da molto
  tempo. </p>
<p> "Niente" rispose, "quando tu hai detto <hi>sia
  ringraziato Dio</hi>, mi è passato per la mente un
  pensiero stupido, una paura di non tornare più e
  ho fatto così, ho avuto una scossa!" </p>
<p> Sua madre la baciò, la rimproverò di lasciarsi
  venire questi pensieri stupidi. In cuor suo non
  era punto tranquilla; sapeva che Elena non era
  solita commuoversi di fantasie vane. </p>
<p> Il dialogo fu interrotto dai Perlotti che
  uscirono dalla loro camera in assetto da viaggio. </p>
<p> "È presto" disse la contessa Tarquinia alla sua
  amica. </p>
<p> "Sì, cara, ci vuole quasi un'ora, ma Grigiolo ci
  ha raccomandato di perdere il meno possibile
  dell'illuminazione." </p>
<p> Discesero insieme. Festoni di palloncini
  colorati penzolavano tra gli alberi, tra le
  finestre della villa e della fattoria. Si era
  terminato in quel punto di cingerne fin quasi alla
  cima il gran cipresso morto che saliva nella notte
  nera come un obelisco di fuoco. La gente gridava,
  batteva le mani. Allora la banda si mosse
  suonando, fece un giro tra gli alberi illuminati,
  poi andò sul prato tutto buio, a mezzogiorno della
  villa. Un razzo sfolgorò lontano, di là dal prato,
  fra le tenebre; poi un altro, un altro ancora;
  stelline d'ogni colore cadevan lente dal cielo.
  Tutta la gente correva da quella parte. Il barone,
  che cercava sua moglie sagrando fra i denti, la
  trovò finalmente con sua madre e i Perlotti sulla
  porta della sala che guarda il prato. </p>
<p> "Elena" diss'egli, "ascolta un momento". </p>
<p> La trasse in sala, presso il biliardo. Era in
  collera per non averle mai potuto parlare. </p>
<p> Questo danaro? Lo aveva? Aveva una carta? Una
  parola, forse? Si era accontentata d'una parola?
  Elena gli rispose sdegnosamente ch'egli stesso
  aveva detto di volersene accontentare, e che se
  avesse anche solo una parola di suo zio, essa
  varrebbe più dell'oro e di qualunque carta. Gli
  disse di far attaccare, e tornò dove sua madre e i
  Perlotti la chiamavano. </p>
<p> Dopo i razzi s'era fatto salire un pallone con
  fuochi artificiali che sprizzavano, fischiando, da
  ogni parte. </p>
<p> "Viva Grigiolo!" gridò Perlotti. </p>
<p> Il barone, invece di far attaccare, salì dal
  conte Lao. Lo incontrò sulle scale che scendeva
  con una lettera in mano, e gli disse che veniva a
  congedarsi, a ringraziarlo. </p>
<p> "Non occorre" interruppe il conte. </p>
<p> "Mi dispiace" soggiunse Di Santa Giulia "che
  questo versamento mi ha costretto
  d'incomodarvi..." </p>
<p> "Cosa? Che versamento?" </p>
<p> Lao aggrottò le ciglia come chi raccoglie i
  propri pensieri per ricordarsi. </p>
<p> "Eh!" esclamò il barone, pigliando subito fuoco.
  "Elena vi ha ben detto la ragione per cui mi
  occorrevano..." </p>
<p> Compì la frase con una specie di rantolo
  espressivo. </p>
<p> Il conte tacque, lo fissò un poco, poi si scosse
  e rispose: </p>
<p> "Lo so, va bene." </p>
<p> Discese, lasciando il suo interlocutore non
  troppo contento. </p>
<p> "Come parlano oggi tutti questi briganti!"
  brontolò il barone fra sè, e andò a far attaccare. </p>
<p> Il conte Lao, chiuso nel soprabito, con il
  bavero rialzato, raggiunse in giardino il gruppo
  dov'era sua nipote, davanti all'uscio di
  mezzogiorno della sala. Due minuti dopo vi capitò
  correndo il dottor Grigiolo tutto scalmanato, con
  l'orologio in mano. </p>
<p> "Per amor di Dio, baronessa Elena, sono appena
  le nove e Lei fa già attaccare! Per carità,
  baronessa, adesso viene il più bello." </p>
<p> "Andiamo, andiamo" disse il barone
  sopravvenendogli alle spalle. "Il più bello è di
  non perdere il treno. Io ho bisogno di essere a
  Roma domani sera." </p>
<p> "Dieci minuti, dieci minuti soli!" disse
  Grigiolo correndo via. </p>
<p> "Cinque!" gli gridò dietro il barone. </p>
<p> Fu acceso un razzo e quasi subito brillarono
  fuochi di bengala qua e là per la valle, sul
  campanile di Villascura e fra i boschi del Passo
  Grande. Vi furono degli "oh" d'ammirazione, degli
  applausi. Allora altri fuochi bianchi divamparono
  a destra e a sinistra del prato, gettando un
  chiaror d'argento sulla ghiaia e sull'erba, sul
  nero brulichìo della gente. La banda intuonò il
  coro del <hi>Nabucco.</hi> Elena, la contessa
  Tarquinia, il conte Lao, il barone, stavan lì in
  un gruppo, sulle spine d'occulte inquietudini. </p>
<p> "Mi rincresce che abbiamo dovuto strozzar tutto"
  disse Grigiolo ritornando, umile nella sua gloria. </p>
<p> Vennero ad avvertire che la carrozza era pronta. </p>
<p> "Andiamo" grugnì il barone. </p>
<p> Lao strinse la mano a sua nipote e rientrò in
  casa. </p>
<p> Malgrado il bengala non ci si vedeva molto
  presso la carrozza ferma tra la scuderia e le
  poderose magnolie che cingono il prato da quella
  parte. Contadini, servi, ragazzi, si accalcavano
  intorno ai cavalli. C'era della confusione. La
  Perlotti non trovava la sua borsa da viaggio,
  temeva fosse caduta fra le ruote. </p>
<p> "Faccio accendere un bengala!" gridò Grigiolo. </p>
<p> Elena gli prese il braccio, glielo strinse
  forte. </p>
<p> "No, no" diss'ella con voce piena di lagrime. </p>
<p> Seguirono i baci e gli addio. La vecchia balia
  di Elena, moglie del gastaldo, singhiozzava. Tutti
  erano a posto, mancava solo la borsa della
  contessa Sofia. Finalmente venne in chiaro ch'era
  stata collocata per errore sulla carretta dei
  bauli d'Elena, partita mezz'ora prima. </p>
<p> "Andiamo!" disse ancora il barone. "Complimenti
  a tutti questi signori." </p>
<p> I cavalli s'impennarono, la ghiaia stridette
  sotto le ruote pesanti. Nell'entrar sotto il
  portico, Perlotti agitò il cappello e sua moglie
  il fazzoletto; le ruote, le zampe ferrate dei
  cavalli tuonarono un momento sul ciottolato, sulla
  soglia del portone, e subito il suono morì nella
  campagna oscura. </p>
<p> Ma Grigiolo e un suo aiutante corsero sotto il
  colossale abete che dal ciglio dell'altipiano
  stendeva le sue frange nere sulla valle. Quando la
  carrozza passò lì sotto, lungo il Rovese, un fuoco
  bianco di bengala, come un'occhiata di sole nella
  notte, mostrò, in alto, a Elena il vecchio albero
  inclinato sul pendìo. </p>
<p> "Buon viaggio!" urlò Grigiolo a squarciagola.
  Elena scattò su a raccogliersi quell'ultima
  visione nel cuore. </p>
<p> "Quello è matto" disse il barone. </p>
<p> Rientrata ogni cosa nel buio, non si udì che il
  fragor del Rovese, misto al trotto eguale dei
  cavalli. I Perlotti si provaron bene, sulle prime,
  di chiacchierare, ma nessun discorso attecchiva, e
  finirono con addormentarsi tutt'e due. Ci son tre
  buone ore da Passo di Rovese alla città dove i Di
  Santa Giulia dovean prendere il treno di Roma. </p>
<p> Il barone non dormiva nè parlava. Avviluppato in
  uno scialle di sua moglie, vi masticava dentro
  ogni tanto un pezzo di soliloquio sull'umido
  infame della notte, sui cavalli gottosi della
  contessa Tarquinia. Elena, rincantucciata in fondo
  al legno, muta, teneva gli occhi fissi sulla
  strada. </p>
<p> Alla stazione i Perlotti ripresero la loro borsa
  e vollero poi trattenersi fino alla partenza
  d'Elena per poter scrivere a sua madre,
  l'indomani, che l'avevan proprio accompagnata fino
  al treno. Mentre Di Santa Giulia si occupava dei
  bagagli, il domestico di casa Carrè, ch'era venuto
  a cassetta col cocchiere, consegnò ad Elena una
  lettera da parte del conte Lao. </p>
<p> Ella vide ch'era diretta a lei e la ripose
  subito, soggiungendo: </p>
<p> "Va bene." </p>
<p> Dopo un quarto d'ora giunse il treno con molta
  gente. Di Santa Giulia fece tanto suonare i suoi
  titoli parlamentari che s'attaccò un'altra
  carrozza di prima classe perchè l'onorevole
  senatore potesse trovarsi solo con la sua signora. </p>
<p> "Oh!" diss'egli buttandosi a giacere sul sedile,
  con le gambe accavalciate e le mani dietro la
  nuca. "Finalmente non c'è più seccatori! Conta su,
  di questo danaro. Come hai concluso?" </p>
<p> "Come volevi tu, ho concluso." </p>
<p> "Quindici?" </p>
<p> Stavolta gli rispose il fischio furioso della
  locomotiva. Il treno mosse avanti. </p>
<p> "Quindici?" gli rispose il barone. </p>
<p> Elena indugiò un momento a rispondere, tenne il
  viso allo sportello fino a che tutti i fanali e
  gli uffici illuminati della stazione le ebbero
  sfilato sugli occhi. </p>
<p> "No" diss'ella, ritraendo il capo. "Ho scelto
  diversamente." </p>
<p> "Cosa?" esclamò il barone rizzandosi di botto in
  faccia a sua moglie. "Cosa, <hi>scelto
  diversamente?</hi>" </p>
<p> "Tu mi hai detto" rispose Elena con voce ferma e
  alta per vincere lo strepito del treno lanciato a
  corsa "che senza il danaro mi avresti portata in
  Sicilia e che non si sarebbe più parlato nè di
  Roma nè di Veneto. Hai detto chiaro che intendevi
  porre la questione a mio zio così; o danaro, o
  Cefalù. Bene, siccome si trattava di me, ho
  pensato che il diritto di scegliere era tutto mio
  e ho scelto Cefalù." </p>
<p> Durante questo discorso il barone s'era venuto
  mutando in viso. All'ultima parola le afferrò i
  ginocchi, si chinò tutto a lei. </p>
<p> "Dunque" diss'egli con i denti stretti, "dunque
  vuoi dire che del danaro non hai parlato?" </p>
<p> Elena non rispose nè si mosse. </p>
<p> "Non hai parlato?" replicò lui, stringendole e
  scotendole i ginocchi con furore. </p>
<p> "No, certo, non ho parlato" diss'ella. </p>
<p> Il barone credette che mentisse, che lei, suo
  zio, sua madre si fossero accordati per farsi
  giuoco di lui; acceso d'ira alzò la mano. </p>
<p> "Coraggio!" diss'ella, piano, senza batter
  ciglio. </p>
<p> Colui non osò. </p>
<p> "Ah" disse "non hai parlato?". </p>
<p> Il treno entrò allora, tuonando, in una
  galleria. Elena vedeva suo marito gesticolar
  furioso, lo udiva urlare, non sapeva che. Colse a
  un tratto questa parola: "Ipocrita." Gli occhi le
  lampeggiarono. Appuntò a suo marito, in risposta,
  l'indice della destra. </p>
<p> "Io?" ringhiò l'uomo. </p>
<p> Tacque, e tacque anche Elena fino a quando il
  fragore del treno, fuori della galleria, cadde. </p>
<p> "Perchè ti occorreva il danaro?" diss'ella. </p>
<p> Le rispose brutalmente che gli occorreva per il
  piacer suo. Non era vero; si trattava d'impegni
  formidabili; ma egli voleva offenderla. Soggiunse
  che la prima ipocrita era lei, che lo aveva
  ingannato all'altare col suo falso "sì" pieno
  d'avversione. </p>
<p> Elena n'ebbe una stretta al cuore. Era vero, era
  vero, conosceva la propria colpa, l'egoismo di una
  risoluzione presa per uscire dalla casa paterna.
  Sdegnò rispondere che quand'anche non avesse a
  creder più in Dio, morrebbe prima di smentire quel
  "sì" dell'altare, prima di dolersene. Bisognava
  subirne la pena, tutta, fino all'ultimo, in
  silenzio. </p>
<p> Suo marito le domandò se credeva che avesse
  parlato di Cefalù per ischerzo. </p>
<p> "Spero di no" diss'ella. </p>
<p> "Spero!" ripetè il barone con un ghigno "spero!" </p>
<p> "Rideranno di me, adesso" soggiunse, "quegli
  altri due briganti, ma Dio mi stritoli se li
  guarderò in faccia mai più in eterno, se prenderò
  mai da loro una goccia d'acqua, dovessi scoppiar
  di sete!" </p>
<p> Alle proteste d'Elena che i suoi parenti non
  c'entravano, oppose un gesto di disprezzo, e,
  cacciatosi nell'angolo più opposto del vagone, non
  aperse più bocca. </p>
<p> Guardavano entrambi, ciascuno dal proprio lato,
  egli torvo, ella grave, nella notte fredda e nera
  che soffiava per i finestrini, facendo tremare il
  lume sonnolento, come se ne avesse paura. Elena si
  ricordò presto della lettera di suo zio, la lesse
  a stento. Il conte Lao le diceva brevemente che,
  non credendo affatto a quanto ella gli aveva
  raccontato e temendo di qualche sciocchezza
  sentimentale, le avrebbe mandate a Roma per mezzo
  della Banca Nazionale quindicimila lire ch'ella
  gli avrebbe riportate in ottobre, se proprio non
  le occorrevano. Elena ripose la lettera e tornò a
  guardare dal finestrino. </p>
<p> A poco a poco lo strepito del treno diventava
  per lei un battere e ribattere d'onde, diventava
  tumulto e grida di gente sconosciuta; le scure
  campagne le figuravano un mare, e tre occhi fissi
  di pianeti vicini all'orizzonte, la chiamavan
  lontano, conoscendo, come a lei pareva, la sua
  recondita idea; "per lui, per lui, per non
  contristar la sua vita." Le rade fermate
  interrompevano per breve tempo questi pensieri.
  Viaggiatori salivano e scendevano senza che gli
  occhi aperti di lei si movessero. Verso l'alba, il
  treno entrò con gran fragore in mezzo ad alte
  spranghe di ferro tra cui si vedeva una grande
  acqua chiara e le fioche immagini delle stelle.
  Qualcuno disse sottovoce. </p>
<p> "Il Po." </p>
<p> Elena uscì dai suoi pensieri, sentì dolore di
  quel primo barlume del giorno; e, fermi gli occhi
  alla sponda fuggente, immaginò, respinse, richiamò
  con passione le parole della povera pietra
  nascosta là, in fondo all'orizzonte, fra gli
  alberi di Villa Cortis: D'inverno e d'estate da
  presso e da lontano fin ch'io viva e più in là.
</p>
</div>
<div type="chapter">
<head>CAPITOLO SESTO</head>
<head>LA SIGNORA FIAMMA</head>
<p> Cortis arrivò a Lugano a sera inoltrata e scese
  alla modesta <hi>Pension du Panorama</hi>, una
  delle casine che biancheggiano col nome di
  Paradiso sull'orlo del lago, in quel curvo seno
  lontano dalla città, onde ascendono le subite
  pendici del San Salvatore. Uscì tosto dall'albergo
  e prese la stradicciuola che sale queste pendici
  sino alla terra di Pazzallo. L'amica di sua madre,
  la signora Leonora Fiamma, gli aveva scritto che
  abitavano un villino tra il Paradiso e Pazzallo, a
  sinistra della strada, poco più su di un'osteria
  appiattata fra le ombre dense d'un vallone
  boscoso. Bisognava suonare al cancello rosso fra
  due gelsi. </p>
<p> Cortis trovò il cancello e suonò. S'era fatto
  precedere da un telegramma; sapeva quindi di
  essere atteso. </p>
<p> Una cameriera venne ad aprire. </p>
<p> "La signora Fiamma?" diss'egli. </p>
<p> "Sì, signore." </p>
<p> "Come sta l'altra signora?" </p>
<p> La cameriera esitò un poco. </p>
<p> "Lei" rispose "è ben quel signore che ha mandato
  un telegramma?" </p>
<p> "Sì." </p>
<p> "Bene, la signora sta lo stesso." </p>
<p> "Male?" </p>
<p> "Lo stesso." </p>
<p> "Intendo che mi rispondiate" replicò aspramente
  Cortis "se sta male o no." </p>
<p> "Glielo dirà la mia signora" rispose
  indispettita colei; e gli aperse con mal garbo
  l'uscio d'un salottino a pian terreno. </p>
<p> "C'è qui quel signore" soggiunse guardando verso
  un angolo del salotto. </p>
<p> Cortis entrò. Vide in quell'angolo e in alto una
  lampada; sotto la lampada, nell'ombra d'una gran
  poltrona, de' lucidi capelli neri, una figura
  femminile, pure sfiorata qua e là dalla luce. </p>
<p> La testa lucida accennò lievemente di sì, e dopo
  qualche momento di silenzio, una voce non
  giovanile nè dolce, ma molto languida e triste,
  disse piano: </p>
<p> "È Lei il signor Cortis?" </p>
<p> L'accoglienza e la voce dispiacquero a Cortis,
  che non rispose direttamente. </p>
<p> "La sua amica" diss'egli "come sta?" </p>
<p> "Sempre nello stesso triste stato" riprese la
  signora. "Si accomodi. Sarà impossibile che Lei la
  veda questa sera, perchè il medico non lo crede
  opportuno. Le domando scusa" soggiunse "se la mia
  accoglienza Le pare fredda, se non esprimo tutta
  la gratitudine che debbo sentire e sento per Lei;
  ma sono anch'io così sofferente!" </p>
<p> La signora Fiamma pronunciò queste ultime parole
  come se stesse per esalare l'ultimo respiro, e
  arrovesciò il capo sulla spalliera della poltrona.
  Adesso il lume della lanterna le sfiorava la
  fronte segnata da sottili rughe e un gran naso
  tragico. Gli occhi avevano una espressione
  appassionata e falsa. </p>
<p> Mise un lungo sospiro, quasi un gemito; e girò
  il capo, senza alzarlo dalla spalliera, verso
  Cortis. </p>
<p> "Vede?" diss'ella. "Non ne posso più." </p>
<p> "Senta" osservò Cortis, "io stasera, a ogni
  modo, non avrei voluto vedere la Sua amica, che
  nel caso d'una estrema urgenza. Mi perdonerà,
  signora, se io Le parlo molto francamente secondo
  la mia abitudine. Ho sempre creduto che mia madre
  fosse morta. Lei mi dice che vive..." </p>
<p> "Le prove?" sospirò la signora Leonora. "Il
  cuore non Le dice dunque" soggiunse con un accento
  drammatico "che sotto questo tetto..." </p>
<p> "Lasci stare il mio cuore, signora" interruppe
  Cortis. "Sono appunto le prove che io La pregherei
  di farmi conoscere." </p>
<p> "Sarà una grande amarezza per la signora Cortis"
  diss'ella sottovoce, con gli occhi al cielo; "ma è
  giusto, oh è giusto! Lo abbiamo previsto, sa!
  Adesso Le farò vedere i documenti della mia
  amica." </p>
<p> S'asciugò gli occhi, a più riprese, con un
  fazzoletto profumato che poi guardava ogni volta
  come per vedere se avesse pianto lagrime di
  sangue. Pregò Cortis di suonare il campanello, si
  fece portare una candela e si rizzò con uno sforzo
  manifesto. Era alta e magra, le usciva dal
  collarino di tulle nero un lungo collo
  giallognolo; gli occhi neri e grandi eran pur
  cinti di giallore. Portava un abito nero, a coda,
  di taglio molto elegante; e camminava un po' come
  Lady Macbeth quando viene in scena dormendo, col
  lume in mano. </p>
<p> Uscita che fu, Cortis diede una rapida occhiata
  alla stanza, notò due quadretti a olio, una
  Maddalena e una santa Cecilia, palesemente copie;
  le fotografie di una vecchia dama e d'un vecchio
  signore coperto di decorazioni, con la dedica
  sotto, in tedesco; alcuni libri ascetici, una
  cestella zeppa di biglietti di visita e un albo di
  studi dal vero all'acquarello, che portava scritto
  sulla prima pagina il nome della signora Leonora
  Fiamma, pittrice di camera di S.A.R. il granduca
  Leopoldo di... In un angolo del salotto vi era
  un'arpa polverosa. </p>
<p> La signora rientrò dopo qualche minuto, posò la
  candela e un piccolo portafogli sul tavolino ovale
  che stava davanti alla poltrona, disse a Cortis
  che la sua amica in quel momento aveva bisogno di
  lei, e che egli era libero di aprire quel
  portafogli e vedere. Sarebbe tornata più tardi. </p>
<p> Cortis, rimasto solo, dovette certo esercitare
  un violento impero sopra di sè; perchè, prima di
  aprire il portafogli, si piantò i pugni sulla
  fronte, gittò via, con uno scoter furioso del
  capo, tutte le debolezze che potean turbargli il
  giudizio. Quando si scoperse il viso era grave, ma
  pacato. </p>
<p> Gli venne alle mani, anzitutto, una lettera del
  dottore P..., vecchio amico di suo padre. Appariva
  da questa lettera che, nel 1857, più di un anno
  dopo la sua uscita dal tetto coniugale, la signora
  Cortis aveva scritto al marito implorandone il
  perdono. Il dott. P... le rispondeva, per incarico
  avutone, che non vi era nessuna disposizione per
  accordarlo; aggiungeva poi di suo, a quest'amaro
  messaggio, una lunga coda pietosa
  d'incoraggiamenti, di consigli, di vaghe speranze
  per l'avvenire. Il dottor P... era stato collega
  di Cortis seniore come medico militare in Crimea,
  mentre la signora Cortis si lasciava sedurre ad
  Alessandria. Scoperta infedele dal marito al suo
  ritorno, ella aveva accusato un ufficiale di
  artiglieria morto da pochi giorni. Il P... le
  faceva intendere che si credeva ben poco
  all'ufficiale d'artiglieria, e che questo sospetto
  le nuoceva nell'animo del marito. </p>
<p> Mentre Cortis stava leggendo, gemiti e
  singhiozzi scoppiarono sopra la sua testa, nel
  silenzio della casa. Egli afferrò il lume per
  accorrere, per vederla; udì un passo, una voce
  tranquilla; tutto ritornò muto. Allora depose il
  lume, compiè la lettura, agitatissimo. </p>
<p> Aperse poi un piccolo medaglione d'oro e vi
  trovò i ritratti dei suoi nonni materni, Carlo e
  Maddalena Zarutti di Cividale. Da bambino aveva
  passato due autunni presso di loro a Cividale. Era
  il nonno, il buon vecchio nonno che veniva a
  prenderlo ad Alessandria in settembre e ve lo
  riconduceva alla fine d'ottobre. Eccolo lì, tutto
  sorridente. E anche la nonna, povera vecchietta,
  come aveva l'aria felice! Erano morti tutti e due
  in un anno, di crepacuore, e ora parevano dire:
  "Caro, siamo noi, i nonni!" Cortis non guardò
  altro, uscì precipitosamente in cerca della
  signora. Chiamò, aperse a caso degli usci, entrò
  in uno studio di pittore, zeppo di cavalletti e di
  sedie, appestato di vernice e di tabacco. Non
  v'era che una copia di <hi>Nanà</hi> fra una
  bottiglia e dei sigari. Un momento dopo
  sopraggiunse la cameriera tutta affannata. </p>
<p> "Cosa vuole?" diss'ella stizzosamente. "Cosa
  cerca?" </p>
<p> "Questa signora Fiamma?" rispose Cortis. "Andate
  a dirle che scenda." </p>
<p> L'accento e il volto suo quando disse "Questa
  signora Fiamma" esprimevano piuttosto fastidio che
  benevolenza. </p>
<p> La cameriera se n'avvide e si affrettò di
  chiuder l'uscio dello studio. </p>
<p> "Adesso non può" diss'ella. </p>
<p> "Allora" insistè Cortis "andrò io da lei." </p>
<p> "Oh giusto, oh giusto! No, no, c'è proibizione." </p>
<p> Cortis trasse un biglietto di visita, vi scrisse
  due parole a matita, poi lo stracciò. </p>
<p> "Andate" diss'egli, "fatele sapere che
  l'aspetto." </p>
<p> E rientrò nel salotto. </p>
<p> La cameriera tornò qualche tempo dopo con questo
  scritto della signora Fiamma: </p>
<p> "Sua madre è troppo agitata in questo momento
  perchè io possa scendere. Venga domattina alle
  otto. Prenda seco il portafogli." </p>
<p> "Santo Dio!" esclamò Cortis. "Ma insomma,
  l'altra signora, non si può sapere come sta, che
  male ha? Perchè non la si può vedere stasera? E il
  medico quando viene? Chi è questo medico? Sa che
  io la devo vedere? Fuori, parlate, dite qualche
  cosa. Non siete di casa voi? Non sapete parlare,
  non sapete dir niente? Ma in nome di Dio, dunque!" </p>
<p> "Ssss!" fece la cameriera "la malattia è di
  nervi. Sa, malattie di donne; non c'è mica
  pericolo, credo io. Ma se Le ha detto che stasera
  non può vederla, è inutile. Venga domattina." </p>
<p> "Ma il medico, il medico? Come si chiama? Dove
  sta?" </p>
<p> La cameriera nominò il dottor M... Soggiunse che
  era fuori di Lugano e non sarebbe venuto,
  probabilmente, che l'indomani sera. </p>
<p> Cortis prese il portafogli. </p>
<p> "Riferite" diss'egli "alla vostra padrona... Ma
  ditemi: qual è la vostra padrona?" </p>
<p> "Come, qual è?" </p>
<p> "Sì, è la signora Fiamma o l'altra?" </p>
<p> "Ah! La signora Fiamma." </p>
<p> "E l'altra? Come va che stanno insieme?" </p>
<p> "Non so. Io sono in casa da due mesi soli. Io
  credo che sieno state sempre insieme." </p>
<p> "Da quanto tempo sono a Lugano?" </p>
<p> "Da tre o quattro mesi." </p>
<p> "E l'altra signora, da quando è malata?" </p>
<p> "Non sta mai bene. Da quando son venuta io, è
  sempre stata sottosopra." </p>
<p> Cortis non potè cavar altro dalla cameriera. </p>
<p> "Riferite dunque" concluse "alla vostra padrona,
  che avrei desiderato molto di rivederla stasera, e
  che le restituirò le carte domattina". </p>
<p> La cameriera lo accompagnò col lume al cancello. </p>
<p> "A proposito" diss'ella, "la mia padrona
  vorrebbe sapere dov'è alloggiato." </p>
<p> "Al <hi>Panorama.</hi>" </p>
<p> Colei fece una smorfia eloquente e chiuse il
  cancello. </p>
<p> Cortis discese a gran passi, portato da una
  piena di sensi diversi che non trovavano sfogo se
  non nella azione veemente delle membra. Quella
  pittrice del granduca Leopoldo, che repulsiva
  figura! Che profumeria di menzogna, in quella
  casa, e che nascosto puzzo! </p>
<p> E sua madre, sua madre! Lo stesso angoscioso
  dubbio ispiratogli dalla rettorica scritta della
  signora Fiamma, gli si affacciava ora più
  angoscioso che mai. Amica d'una donna simile! Però
  il dottor P... aveva ancora qualche stima e
  amicizia per lei quando le scriveva. Ed ella,
  almeno allora, aveva sofferto, pianto e pregato.
  C'era da sperare. Ma pure, tradire un uomo come
  suo padre! </p>
<p> Quando due opposte induzioni si urtavano in lui,
  Cortis si fermava su due piedi, parlava ad alta
  voce, nella notte. Quindi, sfogatosi alquanto,
  guardava i lumicini umili di Lugano, l'austera
  passione muta delle montagne che nereggiavano sul
  cielo, e, più, in fondo, il mistero del lago di
  cui non era possibile vedere il principio nè la
  fine. Ricordava un Lugano di mezzogiorno, pien di
  sole fra le colline e l'acqua scintillante; non
  era questo. Gli pareva nuova perfin la punta
  dolomitica nello sfondo di levante, quella
  minaccia ritta nel cielo; l'altra volta non
  l'aveva veduta. Prima di rientrare all'albergo
  andò, lungo il lago, in città. Tutto era deserto.
  I vapori ancorati tacevano in faccia alle case
  scure. Solo alcuni forestieri fumavano e parlavano
  sul terrazzo dell'<hi>Hôtel Washington</hi>, dove
  Cortis aveva alloggiato con suo padre nel
  settembre del 1868. Si fermò sul ponte di sbarco
  dei vapori a guardar il bigio lago immobile e
  l'alto fantasma del San Salvatore. Era disceso lì
  tredici anni prima, con tanta gente allegra, un
  giorno di gran sole e di gran vento. Corse via,
  rientrò spossato, come desiderava, al
  <hi>Panorama.</hi>
</p>
<p> Quella notte, nei brevi momenti in cui potè
  prender sonno, sognò ch'Elena gli conduceva sua
  madre per mano e gli diceva: "Confortala." Sua
  madre era piccina, bionda, aveva gli occhi celesti
  e non parlava; non faceva che piangere. </p>
<p> Si alzò prima delle sei e scese nel giardinetto
  dell'albergo dove un vecchio stava inaffiando i
  fiori. Il cielo era puro, sul lago e sui monti
  vicini giocavan le luci oblique e le ombre lunghe
  del mattino; e, nello sfondo di oriente, la punta
  dolomitica, circonfusa di vapori azzurrini, non
  pareva più minacciosa. Cortis domandò conto al
  vecchio giardiniere delle signore che abitavano da
  tre o quattro mesi un casino presso Pazzallo. Non
  le conosceva; aveva conosciuto una signora che si
  divertiva a dipingere e doveva abitare da quella
  parte. Era venuta più volte a far colazione al
  <hi>Panorama</hi>; ora non veniva più perchè il
  padrone, non essendone stato pagato che i primi
  giorni, non ce la voleva. Più di così Cortis non
  potè saperne. Gli era impossibile aspettar lì e
  prese la via del monte, risoluto di raccogliere,
  prima delle otto, altre notizie. Incontrò dei
  contadini che scendevano alla città con erbaggi e
  frutta, li interrogò; nessuno gli seppe risponder
  nulla. Era quasi giunto al cancello rosso quando
  ne vide uscire una lattivendola. La fermò, si fece
  dare un bicchier di latte. La donna gli domandò
  sorridendo se volesse salire il San Salvatore.
  Cortis bevve e non rispose. </p>
<p> "Udite" diss'egli. "Siete voi che portate il
  latte, di solito, a quel casino lì?" </p>
<p> "Sempre io." </p>
<p> "Dunque conoscete le signore che vi abitano?" </p>
<p> "Diamine!" </p>
<p> "E come si chiamano?" </p>
<p> "Mah! La serva è la signora Barborina, e alla
  padrona gli dicono un certo nome che io non l'ho
  potuto tenere a mente." </p>
<p> "E l'altra signora?" </p>
<p> "Quale?" </p>
<p> "L'altra, l'amica della padrona." </p>
<p> "Caro Lei" disse la donna, meravigliata, "io non
  la conosco mica." </p>
<p> "Ma se stanno insieme?" </p>
<p> "Ah, signor no, signor no; qui di padrone non ce
  n'è che una." </p>
<p> "Cosa?" diss'egli. "Non sapete che c'è in casa
  una signora ammalata?" </p>
<p> "È ben sempre un po' sottosopra anche quella
  <hi>pittora lì</hi>, ma di altre signore non ce
  n'è. Se però non è arrivata ieri. L'altro dì sono
  stata là io tutto il giorno a lavorare nell'orto." </p>
<p> La donna aveva un'aperta faccia onesta e la voce
  della sincerità. </p>
<p> "Va bene" disse Cortis, pallido. "Andate pure." </p>
<p> Suonò al cancello. L'uscio del salotto fu aperto
  a mezzo e richiuso subito. Nessuno comparve. </p>
<p> Cortis suonò una seconda, una terza volta,
  sempre più forte, sempre inutilmente. </p>
<p> Un contadino che passava si fermò a guardare. </p>
<p> "Può ben tirar giù il campanello" diss'egli, "se
  non vogliono aprire. Succede sempre così con quei
  malpaga lì." </p>
<p> "Conoscete questa gente?" domandò Cortis. </p>
<p> Colui rispose che conosceva benissimo la signora
  che lavorava di pittura. Era sola, aveva l'aria di
  una strega e non pagava nessuno. </p>
<p> Cortis suonò per la quarta volta. Finalmente la
  cameriera venne ad aprire. </p>
<p> "Non son che sett'ore" diss'ella: "eravamo a
  letto." </p>
<p> Egli entrò senza rispondere, e la guardò in modo
  tale che colei allibì, e perdette le parole. </p>
<p> "La vostra padrona?" diss'egli. "La vostra
  padrona? Su, perchè mi guardate? Perchè non
  rispondete? È a letto? Bene, le debbo parlare.
  Venite qua" esclamò poi che la donna si fu
  allontanata. "Come sta l'altra signora?" </p>
<p> Colei gli lesse negli occhi, incominciò: </p>
<p> "La colpa non è..." </p>
<p> "Fatemi entrare" disse Cortis. </p>
<p> "La colpa non è mia" riprese l'altra. "Io dico
  quello che mi comandano." </p>
<p> Cortis le impose di tacere e di precederlo. </p>
<p> Nell'entrare in salotto la cameriera gli disse
  sottovoce: </p>
<p> "Sono tre mesi che non ho avuto un quattrino di
  salario." </p>
<p> "Voi mentite per il vostro piacere, dunque?"
  rispose Cortis. "La signora è in piedi e non a
  letto." </p>
<p> Qualcuno camminava nella stanza superiore. In
  quello stesso momento si udì un tocco di
  campanello. </p>
<p> "Chiama" disse la Barbara avviandosi. </p>
<p> Cortis la fermò. </p>
<p> "Un momento" diss'egli. "Ha proprio nome Fiamma,
  o no?" </p>
<p> Barbara lo guardò sbalordita. </p>
<p> "Ma come? Non ha capito? No no! Quello lì è un
  nome così che ha inventato la signora. È proprio
  la mamma sua di lei." </p>
<p> E tornava a incamminarsi. </p>
<p> "Vado io" diss'egli. "Dov'è la scala?" </p>
<p> La trovò in fondo a un breve corridoio dove un
  lumicino a petrolio ardeva davanti a parecchi
  santi, a madonne d'ogni tipo e d'ogni colore.
  Metteva il piede sull'ultimo scalino quando
  l'uscio in faccia si spalancò e la signora Fiamma,
  scapigliata, con le vesti in disordine, apparve
  sulla soglia, gittò un grido. </p>
<p> "Ah! lo vedo" esclamò "il cuore te l'ha detto!" </p>
<p> Giunse le mani, si buttava ginocchioni quando
  Cortis l'afferrò alle braccia, la spinse in camera
  e chiuse l'uscio dietro a sè. Ella smaniava,
  lottava per porsi in ginocchio, appuntava le
  braccia alle spalle di suo figlio, rovesciando
  all'indietro e agitando il capo. Cadde spossata
  sulla poltrona dove Cortis la spingeva. </p>
<p> "Ho mentito" diss'ella ansando affannosamente,
  "ti ho ingannato... non avevo il coraggio... di
  dirti subito... volevo vederti... udirti... almeno
  un'ora... in pace!" </p>
<p> Cortis, curvo sopra di lei, la interruppe alle
  prime parole, le cacciò le mani sugli occhi, la
  baciò, con impeto disperato e si strappò subito
  dalle braccia che gli si erano chiuse intorno al
  collo. Colei restò con le braccia in aria,
  spaventata nella sua gioia. </p>
<p> "Daniele!" diss'ella. </p>
<p> Non lo vide più davanti a lei, ne udì la voce
  dietro la poltrona: la maschia voce armoniosa
  piena di dolore. </p>
<p> "Scusate; ho baciato mia madre e non volevo che
  voi mi vedeste." </p>
<p> La signora Fiamma tacque un momento, poi disse
  sottovoce piangendo: </p>
<p> "Non so che cosa tu voglia dire." </p>
<p> Cortis sospirò e non rispose. Passarono alcuni
  momenti. </p>
<p> "Qui c'è il vostro portafogli" diss'egli freddo. </p>
<p> "Oh Daniele, Daniele!" gemè la signora a mani
  giunte. "Non parlarmi così!" </p>
<p> E scoppiò in singhiozzi. </p>
<p> "Non ti ho ingannato che a metà" diss'ella.
  "Soffro tanto! Ho ancor poco a vivere, sai,
  Daniele! Se non fosse così non avrei mai osato
  scriverti. Dio è pietoso. Mi ha purificata con un
  cumulo di dolori, di sventure da non potersi
  descrivere! Adesso non ne posso più, non ne posso
  più. Mi hai fatto la misericordia di venire; cerca
  nel tuo cuore una parola che mi lasci morir
  contenta!" </p>
<p> "Ma non capisci" proruppe Cortis con la più
  veemente passione, "non capisci che non..." </p>
<p>
  <hi>Che non ti credo</hi>, voleva dire. La signora
  aspettava, livida, con gli occhi sbarrati, questa
  parola che non venne. La voce gli morì sulle
  labbra aperte. Diè di piglio ad una sedia e,
  fattosi accanto a sua madre, piantò la sedia a
  terra con tal impeto, da fracassarne quasi le
  quattro gambe. </p>
<p> "Raccontatemi tutto" diss'egli, cadendovi su di
  peso. "Tutto, sì, tutto da quel giorno in poi. Non
  lo potete?" esclamò con gli occhi scintillanti
  perchè sua madre tardava a parlare. </p>
<p> "Oh lo posso, lo posso" rispose la signora con
  un gesto drammatico. "Sarà uno spasimo, ma lo
  posso, lo devo e lo voglio!" </p>
<p> Cortis credette riconoscere sua madre in quel
  momento, meglio che per le carte del portafogli,
  meglio che per una improvvisa memoria degli occhi
  noti alla sua infanzia. Pensò che nei loro nervi
  vi era un po' dello stesso elettrico, benchè forse
  sua madre adoperasse il proprio per esperimenti da
  scena, e lui per il lampo ed il fulmine. </p>
<p> Ella gli fece un lungo racconto sentimentale,
  bagnando nelle lagrime le sue vecchie frasi perchè
  potessero parer fresche. </p>
<p> La sua purificazione aveva cominciato il giorno
  stesso del meritato castigo. Il dolore, i santi
  propositi, la speranza, sì anche la speranza, non
  l'avean lasciata mai più. Uscendo dal tetto
  domestico aveva invocata la compassione di pietosi
  parenti, n'era stata raccolta. Ma quella vita era
  troppo molle di agi e di affetti; così non si
  espiava! Per questo aveva abbandonate le care
  creature cui volesse Iddio rendere misericordia
  per misericordia! La signora Cortis insistette
  molto su questo particolare, temendo di certa
  calunniosa voce secondo la quale quelle care
  creature l'avrebbero spinta, dopo tre mesi di
  prova, fuori dei loro agi e dei loro affetti. Dio
  le aveva suggerito: Tu sai dipingere. Allora si
  era rivolta all'arte e le aveva detto: Salvami! </p>
<p> Era andata a Roma, a copiare nelle gallerie, per
  guadagno. Quindi la granduchessa di... l'aveva
  nominata sua pittrice di Corte. Altri avrebbe
  forse detto <hi>il granduca</hi>, ma lei disse
  <hi>la granduchessa.</hi> Del granduca disse solo
  ch'era morto pochi anni dopo, e soggiunse che
  l'afflitta vedova, perduto l'amore delle belle
  arti, non aveva più desiderato pittrici nella sua
  Corte. Parlava da un'ora, quando giunse a questo
  punto. Forse per la stanchezza e la commozione;
  forse perchè nei racconti l'ultima parte è la più
  difficile, ella cominciò qui a turbarsi un poco, a
  interrompersi con sospiri e gemiti. Lunghi, lunghi
  anni di patimenti sfilarono, alquanto in
  disordine, davanti a Cortis, muto, accigliato.
  Erano tutti i guai di una vita errante; mali
  strani cui nessun medico aveva conosciuti mai;
  fatiche e bisogno. </p>
<p> Era venuta a Lugano alquanti mesi addietro da
  Düsseldorf, perchè i medici le avevano consigliato
  il clima d'Italia. Le sue sofferenze, sopite per
  poco, si erano ridestate più gravi. Il lavoro le
  era divenuto quasi impossibile. Allora, sentendosi
  venir meno nella lotta durata oltre venticinque
  anni, vedendo accostarsi in fondo a una tenebra di
  miseria l'ultimo suo giorno, aveva chiesto a Dio
  se il calice amaro non fosse finalmente vuoto, se
  prima di morire non potrebbe vedere suo figlio. E
  Dio le aveva dato il permesso di scrivergli, ma
  non il coraggio di farlo. Non osando dirgli "Sono
  tua madre", temendo non esser creduta o peggio,
  gli aveva scritto come un'amica di lei, sotto il
  nome d'arte; un nome intemerato, quello; oh sì! </p>
<p> Ella tacque e pianse. Cortis era più scuro che
  commosso. </p>
<p> "Soccorsi?" diss'egli. "Mai? Da mio padre,
  voglio dire." </p>
<p> "Mai. Mai niente; questo no." </p>
<p> Cortis aggrottò le sopracciglia. Ella aveva
  detto "questo no" quasi volesse esprimerne un
  lamento e non osasse. </p>
<p> "Cosa intendete dire?" esclamò. "Che avrebbe
  dovuto soccorrervi?" </p>
<p> "Oh no, no" rispose la signora fra i singhiozzi. </p>
<p> "Mio padre aveva già fatto molto" riprese
  Cortis. "Nell'uscire di casa voi avete riavuta la
  vostra dote. Non è vero?" </p>
<p> "Era ben poco" diss'ella. </p>
<p> Una vampa salì al viso di Cortis. Egli vedeva e
  sentiva sopra di sè lo sguardo di suo padre; non
  severo, ma vigile; e aveva più che mai presenti
  tutti i dolori, tutte le offese che il giusto e
  forte uomo si era proposto di nascondergli. </p>
<p> "Mio padre è stato generoso" diss'egli. "Del
  resto, nel vostro racconto vi hanno cose che non
  so spiegarmi." </p>
<p> Colei fu presa da convulsioni violente e poi
  cadde in una spossatezza così profonda che non
  poteva nè parlare, nè udir parola. Cortis
  l'assistè, insieme alla Barbara, con austero volto
  e in silenzio. </p>
</div>
<div type="chapter">
<head>CAPITOLO SETTIMO</head>
<head>PRONTO!</head>
<p> La signora Cortis non si riebbe per tutto quel
  giorno, malgrado i soccorsi della sua farmacia
  omeopatica e qualche bicchierino di rhum, la più
  sgradita, secondo lei, delle medicine. A sera
  tarda si addormentò. Allora Daniele, che aveva
  appena trovato il tempo di pranzare e di scrivere
  un biglietto ad Elena, scese a Lugano. Prima di
  partire si fece aprir lo studio dalla Barbara; non
  v'erano più nè la bottiglia, nè il libro, nè i
  sigari. </p>
<p> "Ci vien qualcuno a trovarla?" disse Cortis. </p>
<p> "Pochi o nessuno" rispose la serva. "Viene
  qualche volta una signora russa." </p>
<p> "Chi è?" </p>
<p> "Credo che sia una donna di teatro. Ma è vecchia
  come la padrona, anche lei. Ha scritto il suo nome
  in un libro. Ieri era qui, ma adesso non lo vedo
  più. La padrona l'avrà portato via iersera." </p>
<p> Cortis guardò uno studio del monte Rosa, da
  Pazzallo, e un ritratto d'uomo; le sole tele in
  lavoro. L'uomo era un medico luganese che, dopo le
  prime visite e le prime pose, non s'era più
  lasciato vedere. </p>
<p> "Lo sapevate, voi" disse Cortis uscendo dallo
  studio, "che la signora mi aveva scritto?" </p>
<p> "Sì, signore" rispose la serva sottovoce e in
  aria di mistero, "me l'ha raccontato lei l'altro
  giorno, quando è arrivato il Suo telegramma. Mi ha
  raccontato... tante cose; e piangeva che bisognava
  vedere." </p>
<p> "Cosa vi ha raccontato?" </p>
<p> "Lo so io? Tante cose. Che lei non aveva potuto
  vivere col suo povero marito, e che era andata per
  il mondo, e che aveva un figlio signore, per dire
  come ha detto lei, e che adesso questo figlio
  doveva venire a trovarla, e che lei non aveva
  piacere di essere conosciuta subito, e che per
  questo gli aveva scritto così e così. E allora mi
  ha detto che anch'io poi, quando sarebbe venuto,
  se mi avesse domandato, per esempio, di
  quest'ammalata, dovevo far mostra di niente e dire
  che stava sempre lo stesso." </p>
<p> "E cosa mi avete detto stamattina? Che non vi si
  paga il salario?" </p>
<p> "Sicuro. Son tre mesi che non prendo un soldo." </p>
<p> "E cosa vi dice la signora?" </p>
<p> "Che adesso non ne ha, ma che ne aspetta. Quello
  che dice a tutti." </p>
<p> "Come, a tutti?" </p>
<p> "Ah signore, caro Lei! L'è una roba, che se la
  dura, io scappo, io scappo, io scappo! Tutti i
  momenti è qui l'uno, è qui l'altro, un mucchio di
  gente che vuol essere pagata: il padron di casa,
  il macellaio, il pizzicagnolo, il droghiere. E
  danari non ce n'è; e loro, si sa, la più parte
  sono gente senza educazione e ne dicon di tutti i
  colori. Io glielo dico, neh, perchè certe cose, Le
  pare? è meglio..." </p>
<p> Barbara lasciò la frase a mezzo per correr via
  in fretta col lume dietro a Cortis, che curandosi
  poco delle sue conclusioni, le aveva voltato le
  spalle. </p>
<p> Egli tornò al mattino seguente e trovò sua madre
  alzata. Non le parlò più del passato; volle
  solamente sapere come avesse potuto dirigergli la
  lettera con tanta sicurezza a Villascura. Ella non
  nominò alcuno, ma asserì di aver sempre avute
  informazioni esatte sul conto del suo amatissimo
  figlio; di averlo sempre seguito col pensiero e
  col cuore. Gli parlò della contessa Tarquinia e di
  Villascura. Sapeva che la villa Cortis era un gran
  palazzo squallido e aveva pensato tante volte
  quanto il povero Daniele vi si dovesse trovar male
  così soletto. Cortis la condusse a parlare del suo
  stato presente, delle sue necessità; ed ella gli
  raccontò un'iliade di guai. Ma cos'erano le
  privazioni, il bisogno, appetto all'angoscia della
  solitudine? Soffrire, sì, era giusto e anche
  gradito per chi aveva commesso, come lei, una
  colpa, una sola colpa; una colpa se tutto si
  sapesse! se tutto si potesse dire! quasi
  involontaria; ma soffrire sola, segregata da ogni
  affetto, da ogni pietà! Non era più possibile; no,
  no, non era più possibile. </p>
<p> Ella versò a questo punto un fiume di lagrime.
  Cortis taceva. </p>
<p> "Stanotte... ho fatto... un sogno" disse la
  signora lottando con i singhiozzi. </p>
<p> Cortis non fiatò. </p>
<p> "Troppo bello" mormorò l'altra socchiudendo gli
  occhi e lasciando spenzolar un braccio dalla
  poltrona. </p>
<p> "Troppo bello." </p>
<p> Scosse lentamente il capo inclinato sulla spalla
  sinistra e sospirò ancora: </p>
<p> "Troppo bello." </p>
<p> Cortis non desiderava proprio di conoscerlo. </p>
<p> "V'è un genere di miserie" diss'egli "che non
  deve toccarvi. A questo penserò io." </p>
<p> "Ti ringrazio" disse la signora, "ti ringrazio." </p>
<p> Aperse la bocca ad altre parole, le richiamò con
  violenza al petto. </p>
<p> "Prego Dio" aggiunse dopo un breve silenzio "che
  mi accordi il favore d'esserti a carico il meno
  possibile. È Dio già che mi ha ispirato di
  mettermi a Lugano. Ho trovato proprio l'aria che
  mi ucciderà presto." </p>
<p> Daniele ebbe un bel dirle e ridirle che poteva
  cercarsi fra le Alpi e il mare un'aria più benigna
  per i suoi nervi. Ella ripeteva, sempre più
  compunta, sempre più rassegnata, lo stesso tragico
  ritornello. </p>
<p> Se sognava, dopo tante vicende di tempeste e di
  sereno, rallegrarsi lo squallido pomeriggio con un
  raggio di sole, tramontar dignitosamente e
  placidamente nelle sale di casa Cortis, sognava
  uno stolto sogno, la signora; e metteva pietà quel
  suo battere e ribattere di soppiatto, con volgare
  artificio, a una porta chiusa, sorda e muta. </p>
<p> Più tardi si parlò d'affari giù nel salotto
  terreno. Daniele volle saper l'ammontare dei
  debiti di sua madre e non fu così facile, anche
  perchè, secondo lei, neppure un quarto s'era
  veduto in casa della roba che i bottegai bugiardi
  avevano scritta. Intervenne, per fortuna di
  costoro, la Barbara, che aveva memoria migliore, e
  dopo un lungo battibecco ad ogni partita, ad ogni
  cifra, tra padrona e serva, Daniele potè
  conoscere, presso a poco, la verità. </p>
<p> Rimasto solo con sua madre le annunciò che
  sarebbe partito all'indomani e che fra pochi
  giorni le avrebbe mandato il danaro e fatto
  conoscere il modo in cui provvederebbe, per
  l'avvenire, alla sua esistenza. La signora Cortis
  gli chiese quando lo avrebbe riveduto. Questo,
  Daniele non lo poteva dire. Dipendeva da tante
  cose; dal successo della elezione politica, da
  altri suoi particolari interessi. Allora ella
  cominciò a dire, tutta gemebonda, che Daniele
  aveva ogni ragione di non volerle bene, che lei
  gli andrebbe in casa per serva, per guattera, ma
  che già non era degna di star sotto lo stesso
  tetto; no, no, non era degna. </p>
<p> "Non credo" diss'egli "che convenga nè a voi nè
  a me." </p>
<p> Sua madre tacque un momento e poi mormorò
  portandosi il fazzoletto agli occhi lagrimosi: </p>
<p> "Offro questo sacrificio alla Santissima
  Vergine." </p>
<p> Cortis andò sbuffando a pigliar aria sulla porta
  del salotto. Subito una voce flebile gli gemette
  dietro: </p>
<p> "T'ho offeso?" </p>
<p> Egli fece le viste di non udire. Guardava fra i
  gelsi luccicanti il cancello aperto, la strada
  piena di sole, e, di là dal parapetto, il profondo
  lago sereno, le montagne cenerognole di Val Colla.
  Erano un ristoro, quell'aria pura, quel riso di
  vita innocente. Il treno di Milano passava allora
  tuonando, fischiando, sotto le pendici del San
  Salvatore. </p>
<p> Cortis guardò l'orologio e domandò a sua madre
  se sapesse l'ora esatta della prima corsa. </p>
<p> "Oh Dio" diss'ella, "a cosa pensi mai! Vien qua,
  Daniele, ti supplico" soggiunse dopo un momento.
  "È vero che io non posso parlarti come una madre;
  ma pure, tu che sei un angelo, mi permetterai di
  chiederti se vi è forse qualche cara e virtuosa
  fanciulla..." </p>
<p> "No" disse Cortis senza voltarsi. </p>
<p> "Ah, ne sarei stata tanto felice!" esclamò la
  signora sospirando. "Ma già non lo speravo." </p>
<p> "Perchè?" domandò Daniele sorpreso. </p>
<p> "Oh niente. Così, per l'idea che non puoi
  trovarla, no, una donna degna di te!" </p>
<p> Cortis saltò giù dalla soglia del salotto, si
  cacciò fra i gelsi e il granturco, fuori della
  vista di sua madre. </p>
<p> Costei strinse nelle pugna i due capi del
  fazzoletto bianco che aveva in mano e diede due
  così rabbiose gomitate al vento, che strappò la
  tela. </p>
<p> "Già in questo maledetto paese" fremè fra i
  denti "non ci sto di certo." </p>
<p> Detestava Lugano perchè si era innamorata, con i
  suoi cinquantadue anni, di un giovane medico, e
  questi, nauseato di tali affetti, non aveva più
  voluto saperne di visitarla. Si rizzò in piedi e,
  aperto un armadietto a muro, vi cacciò la mano,
  tracannò qualche cosa in furia e lo rinchiuse
  adagio adagio con l'occhio alla porta; poi
  brontolò fra sè: "Adesso glielo dico", e uscì in
  cerca di Daniele. Lo incontrò subito. </p>
<p> "Daniele" diss'ella, "abbi pazienza. Ho una
  grazia, una sola grazia a domandarti." </p>
<p> "Che cosa?" </p>
<p> "Un po' più lontano" sussurrò la signora dopo
  aver guardato su alle finestre aperte. </p>
<p> Entrarono sotto un pergolato a mancina della
  casetta. Cortis non pareva niente affatto curioso
  di sapere che grillo fosse saltato a sua madre, le
  camminava accanto guardando giù il treno girar via
  sul largo arco dei colli. </p>
<p> "Quella Villascura, Daniele!" diss'ella. "Quella
  Villascura!" Si fermò e si coperse il volto con le
  mani. </p>
<p> "Cosa, quella Villascura?" domandò Daniele,
  distratto. </p>
<p> "Vien via per amor del cielo!" esclamò sua
  madre. "Sta a Roma, sta a Udine, sta dove vuoi, ma
  non là!" </p>
<p> "Perchè?" </p>
<p> La signora abbassò gli occhi e rispose
  sottovoce: </p>
<p> "Non è possibile dirtelo." </p>
<p> "Allora..." fece Daniele, come se il discorso
  gli paresse chiuso. </p>
<p> "Non mi accontenti?" insistè sua madre. </p>
<p> Daniele non capiva. </p>
<p> "Ma come mai?" diss'egli. </p>
<p> Guardò l'orologio. Aveva pensato di scendere, a
  una cert'ora, all'albergo, per vedere se ci
  fossero lettere o telegrammi. </p>
<p> "Almeno" esclamò con subita passione la signora
  Cortis, "non andare a casa Carrè!" </p>
<p> Cortis aggrottò le sopracciglia: una vampa di
  rossore gli salì al viso. </p>
<p> "Perchè?" diss'egli con voce vibrante di
  collera. "Io andrò sempre a casa Carrè." </p>
<p> "Oh Daniele, almeno finchè ci sono i Di Santa
  Giulia, no!" In quel momento il viso e la voce
  della signora ebbero un lampo di sincerità. </p>
<p> "Va benissimo" rispose Cortis amaramente. "Dite
  al vostro corrispondente, qualunque egli sia, ch'è
  un bugiardo e uno stupido, e che quella signora e
  io siamo troppo al disopra di lui e di molti
  altri, perchè questo veleno ci possa offendere." </p>
<p> Delle voci maligne n'erano corse a Villascura.
  Cortis lo sapeva. </p>
<p> "La signora?" domandò sua madre con un lampo
  negli occhi. "Non so niente della signora." </p>
<p> Cortis, che guardava da un'altra parte, voltò la
  testa con impeto, le piantò gli occhi in viso,
  aspettando che si spiegasse meglio. Ma ella non
  parlò più. </p>
<p> "Dunque?" proruppe Cortis. </p>
<p> "Niente" rispose l'altra con un gran sospiro. </p>
<p> Cortis insistè. </p>
<p> "Cosa mai vi hanno scritto?" diss'egli. </p>
<p> Sua madre gli posò una mano sulla spalla e con
  l'altra si battè la fronte, dicendo: </p>
<p> "È scritto qui, nessuno mi ha scritto. È una
  cosa scritta qui." </p>
<p> Daniele perdette la pazienza. </p>
<p> "Parlate chiaro" diss'egli. "Lì non so leggere." </p>
<p> "S'io parlassi chiaro" sussurrò la signora
  Cortis mettendogli il viso addosso con tanto
  d'occhi spalancati e scotendo in aria l'indice
  della mano destra "tu proveresti un rimorso eterno
  di aver stretta la mano scellerata (quell'indice
  teso andò su su verso il cielo) di lui!" </p>
<p> "Cosa ha fatto?" disse Daniele sorpreso. </p>
<p> Ella giunse le mani, mise un lungo gemito per le
  labbra strette, e, data una giravolta in fretta,
  corse via a capo basso, raccolse, presso lo
  scalino della porta, le sottane in due bracciate,
  e saltò in casa. </p>
<p> Daniele la seguì, ma ella, prima ancora d'essere
  interrogata, diede in ismanie, lo supplicò di non
  chiederle nulla, promise che in un momento più
  tranquillo avrebbe parlato. Intanto lui doveva
  togliersi da Villascura, andar lontano, ben
  lontano. </p>
<p> "Io spero" diss'ella "che ti facciano deputato,
  che tu ti stabilisca a Roma. Allora ci vengo
  anch'io a Roma. Roma è la città dell'anima mia. Oh
  se potessi morire a Roma! Là ti vedrei spesso,
  almeno dalle tribune della Camera. Non è vero,
  Daniele?" </p>
<p> "Cosa ha fatto di Santa Giulia?" diss'egli. </p>
<p> "Ma, Dio!" rispose la signora. "Perchè mi vuoi
  tormentare? Del resto, è impossibile che tuo padre
  non te ne abbia mai parlato." </p>
<p> "Sì, so che lo ha conosciuto in Piemonte quando
  emigrò per entrare nell'Accademia militare, che
  gli era stato raccomandato da un medico siciliano,
  ma che non veniva quasi mai in casa nostra, che
  non era un cattivo soldato, che giuocava molto,
  però, e non studiava punto." </p>
<p> "E l'hanno fatto senatore?" sussurrò la signora
  parlando a se stessa. </p>
<p> "L'hanno fatto senatore subito dopo il suo
  collocamento a riposo, perchè si voleva un
  senatore di quella provincia e lui possedeva un
  bel nome, un bel grado militare e molti appoggi in
  alto. Non sarà mica questo il suo delitto? Mio
  padre non m'ha detto altro. Cosa poteva dirmi?" </p>
<p> "Niente, niente, non poteva dirti altro." </p>
<p> Cortis si strinse nelle spalle, tacque un poco,
  guardò l'ora per la seconda volta e disse: </p>
<p> "Vado." </p>
<p> Sua madre non desiderava che la finisse così
  liscia. </p>
<p> "Parti domattina colla prima, non è vero?"
  diss'ella. "Alle sei?" </p>
<p> "Sì." </p>
<p> "Spero bene che ti fermerai qui un pezzo
  ancora." </p>
<p> "Sì, sì" rispose Cortis, distratto, cercando il
  suo cappello. </p>
<p> "Allora parleremo stasera." </p>
<p> Parve che queste poche parole costassero già un
  doloroso sforzo alla signora Cortis che piegò, nel
  pronunciarle, il capo sul petto e chiuse gli
  occhi. </p>
<p> Daniele si fermò, prima d'uscire, a
  considerarla. Adesso che gli occhi falsi non si
  vedevano, che non si udiva la voce ingrata, sentì
  per un momento quanto gli avrebbe potuto essere
  cara. E subito un lampo nella memoria gli mostrò
  suo padre ginocchioni che diceva un
  <hi>requiem</hi> per la povera mamma. </p>
<p> "Era meglio!" esclamò afferrando e levando in
  aria il cappello. </p>
<p> La signora drizzò il capo, spaventata. </p>
<p> "Cosa?" diss'ella. </p>
<p> "Niente" disse Cortis, e corse via senz'altro. </p>
<p> La Barbara gli aperse il cancello e gli disse
  sottovoce: </p>
<p> "La padrona non vuol credere, ma della roba se
  n'è così consumata, sa! Solo tutte le costolette
  fresche che si tien la notte sulla faccia!" </p>
<p> </p>
<p> All'<hi>Hôtel du Panorama</hi> era arrivato,
  pochi minuti prima di Cortis, questo telegramma
  dal capoluogo del suo collegio elettorale: </p>
<p>
  <hi>Daniele Cortis</hi>
</p>
<p>
  <hi>Lugano - Hôtel du Panorama.</hi>
</p>
<p> "Stampa avversaria pubblica tua lettera privata
  accusandoti appartenere partito clericale. Grande
  impressione. Domani seguirà qui adunanza
  elettorale ore una pomeridiana. Vieni o rispondi
  telegramma da pubblicarsi. Spedisco giornali.</p>
<p>B."</p>
<p> Il prossimo treno per Milano partiva fra tre
  quarti d'ora. Cortis buttò giù precipitosamente un
  biglietto alla madre e la seguente risposta
  telegrafica al signor B.: </p>
<p> "Sarò costì domattina alle 11 1/2.</p>
<p>Cortis."</p>
<p> Quindi raccolse in furia la sua roba e arrivò
  alla stazione mentre i viaggiatori salivano in
  treno. </p>
<p> "<hi>Fertig</hi>!" gridò il conduttore. </p>
<p> Cortis non aveva pensato, fino a quel momento,
  che a non perdere il treno. Appena entratovi, si
  vide nella sala dell'adunanza elettorale, in
  faccia ad amici atterriti o accigliati, fors'anche
  ad avversari beffardi, solo, assalito con armi sue
  proprie, con parole che non conosceva ancora ma
  certo scritte da lui, chi sa dove, chi sa quando,
  ma certo sincere, non disposto a nessun
  sotterfugio mai, a nessuna ritrattazione, a
  nessuna viltà, costretto a dar battaglia con una
  bandiera nuova, in altro tempo e in altro luogo
  che non avrebbe voluto. Vide tutto questo e sentì
  insieme affluirsi al cervello e al petto un'onda
  di fuoco vitale, si sentì lo spirito più potente
  che mai, e, sdraiandosi con certa noncuranza
  leonina sul sedile di velluto rosso, rispose
  mentalmente al conduttore: </p>
<p> "Va bene, pronto!" </p>
<p> Passando sul ponte che cavalca la stradicciuola
  di Pazzallo, corse un istante col pensiero quella
  via nota, ma non arrivò lassù alla casetta del
  cancello rosso, dove pure avrebbero dovuto, fra
  poche ore, spiegarsi delle parole strane, scoppiar
  delle accuse lanciate in aria. Il suo pensiero
  tornò subito alla via di ferro che lo portava alla
  mèta. </p>
<p> Intanto le acque di levante, nere di vento, si
  allargavano, si allungavano fin laggiù alle radici
  lontane della nota roccia dolomitica che usciva
  lentamente dietro agli altri monti e si scopriva
  in faccia a Cortis tutta intera, sino alla punta
  formidabile, come un esempio di audacia che sta.
</p>
</div>
<div type="chapter">
<head>CAPITOLO OTTAVO</head>
<head>SUL CAMPO</head>
<p> Il mattino dopo, alla stazione di..., la
  penultima del suo lungo viaggio, Cortis trovò B. e
  alcuni altri amici che gli erano venuti incontro.
  Correvano ansiosi su e giù lungo il treno, aprendo
  gli sportelli, ficcando il viso nelle carrozze.
  Scoperto Cortis, gli furono tutti sopra a
  stringergli forte la mano, a salutarlo con voce
  sommessa e in aria compunta. </p>
<p> "Molto male?" diss'egli, oscurandosi pure,
  guardando rapidamente ciascuno di loro. </p>
<p> "Malissimo" rispose B. accasciato. "Malissimo,
  te lo dico schietto. Per me, non faccio
  complimenti, affare andato." </p>
<p> "Piano, piano" saltò su un altro. "A questo poi,
  oh Dio!... La scusi, dico, non mi pare." </p>
<p> Allora B., che un momento prima parlava come se
  non avesse più fiato in corpo, scattò in piedi e
  si mise a tempestare come un energumeno: </p>
<p> "Ma sì, andato, Le dico, ma sì! <hi>Non mi
  pare!</hi> Ma cosa <hi>non mi pare</hi>? Ma dove
  vive Lei? Ma non sa della società operaia? Ma non
  sa del giornale?" </p>
<p> "E i muri?" suggeriva un terzo sottovoce. </p>
<p> "Bravo!" urlò B. "E i muri? Dieci manifesti di
  quell'altro per uno dei nostri!" </p>
<p> "Ma L'aspetti, si vedrà oggi!" </p>
<p> "Sì, bravo, cosa vuole che si veda?" </p>
<p> "Si vedrà oggi, Le dico." </p>
<p> "Ah sì, Lei li volta, Lei li ribalta, quella
  gente!" </p>
<p> "Ma sì!" </p>
<p> "Ma no!" </p>
<p> Adesso schiamazzavano tutti insieme, litigavano
  tra loro come se Cortis non fosse presente. </p>
<p> "Un momento, signori!" diss'egli soverchiando
  con la sua voce le altre. "Quest'adunanza, c'è o
  non c'è?" </p>
<p> "Sì!" </p>
<p> "Altro!" </p>
<p> "Sì, signore!" </p>
<p> "Sicuro!" </p>
<p> "E ci dovrò intervenire?" ripigliò Cortis. </p>
<p> "Ecco il punto, capisci!" gridò B.
  rovesciandoglisi quasi addosso e scotendogli sul
  viso le mani con le punte delle dita raccolte in
  su. "Ecco il punto che noi faremo la proposta
  d'invitarti e non sappiamo ancora se passerà,
  perchè gridano, capisci! gridano ch'è inutile! che
  ne sanno abbastanza! Che che che che che..." </p>
<p> "Ma questa lettera?" interruppe Cortis. "Questa
  lettera mia che hanno stampata?" </p>
<p> "Ah" esclamò B. percotendosi la fronte e poi
  frugandosi le tasche a due mani. "Che testa! Dire
  che sono venuto apposta! L'ho qui, l'ho qui!" </p>
<p> Fuori giornali, fuori lettere, fuori note. B.,
  rosso come un gambero, guardava in fretta e in
  furia carte e carte, le buttava per terra, sui
  sedili, sulle gambe degli amici. Finalmente uscì
  un brano di giornale con la famosa lettera diretta
  a un tale prof. M. di Venezia, morto da due mesi.
  Il giornalista asseriva di averla in ufficio e ne
  pubblicava alcuni periodi. </p>
<p> "La lettera è un pretesto" disse B. raccogliendo
  e rinfrescando, ad una ad una, le sue carte
  disperse. "La lettera è un pretesto. Non ti
  vogliono." </p>
<p> "Eh no, per questo" osservò un altro, "se la
  lettera non fosse sua..." </p>
<p> "Ma è sua" sussurrò qualcuno, mentre Cortis,
  saltati i commenti del giornale, leggeva questi
  terribili periodi: </p>
<p> </p>
<p> "Se per ora non si può far di meglio,
  <hi>transeat</hi>; cerchiamo di passare come che
  sia; ma tu sai che io sono cattolico e che confido
  in quello sviluppo progressivo della civiltà
  cristiana in cui confidava il conte di Cavour.
  Perciò affretto col desiderio il momento in cui si
  costituirà un partito parlamentare, un elemento di
  governo con questo ideale. Che alcuni tentativi
  per muovere la pubblica opinione sieno falliti,
  <hi>oportebat</hi>: tu sai meglio di me che questa
  è stata sempre la preparazione storica di tutte le
  imprese grandi e difficili. Altri ancora ne
  cadranno, ma io sono fermamente convinto che a un
  dato momento questo partito sorgerà per effetto di
  necessità politiche, e che allora, anzi prima di
  allora, si troverà l'eroe, come direbbe il tuo
  Carlyle, per condurlo; dietro al quale eroe, o
  nelle prime o nelle ultime file, ci sarà pure, se
  vivo, il tuo </p>
<p>DANIELE CORTIS" </p>
<p> </p>
<p> "Altro che mia!" esclamò Cortis verso colui che
  ne aveva espresso il dubbio. "Altro che mia!
  Perfettamente mia!" </p>
<p> "Euh!" fece B. "Si sapeva bene." </p>
<p> Gli altri tacquero. </p>
<p> "E cosa dicono questi signori elettori?" chiese
  Cortis. </p>
<p> "Cosa dicono?" rispose B. "Guarda il giornalista
  cosa dice." </p>
<p> "Il giornalista è un idiota." </p>
<p> "Ah, mio caro, i nostri elettori non sono mica
  tanti Cavour. Non capiscono. Vedono
  <hi>cattolico</hi>, vedono <hi>civiltà
  cristiana</hi>, vedono <hi>nuovo partito
  parlamentare</hi>, non intendono bene le
  distinzioni che si possono fare tra conservatore e
  clericale, e dicono addirittura che già sei
  clericale. Il chiasso maggiore poi, lo fanno per
  quella prima frase del passare <hi>come che
  sia</hi> e gridano... scusa, io adesso ripeto...
  gridano che è una slealtà, una indegnità che ti
  basta di farti eleggere in un modo o nell'altro,
  che ti fai giuoco del collegio e che so io. Ma già
  bisogna sapere che quell'altro ha fatto un lavoro
  del diavolo, e per questa gente lavorata la
  lettera è un pretesto. Infatti, son loro che non
  ti vogliono neppur sentire." </p>
<p> "Ma bisogna" disse Cortis con gli occhi
  scintillanti, "bisogna che mi sentano! Oh Santo
  Dio, cosa possono aver capito da quella lettera?
  bisogna che mi sentano!" </p>
<p> "Sì, sì, bisogna, bisogna" brontolò B. con un
  riso amaro. "Ma vorranno? Speriamo!" </p>
<p> "Io vengo senza invito e solo, se i miei amici
  non hanno il coraggio di accompagnarmi" rispose
  Cortis. "E se nessuno mi dà la parola, me la
  piglio. E...?" </p>
<p> Qui Cortis nominò un pezzo grosso, quel grande
  elettore che lo favoriva. </p>
<p> "Eh, caro mio!" rispose B. "Eccolo." </p>
<p> E alzata la mano destra, con le dita aperte in
  aria, la girò sul polso come se una molla gli
  fosse scattata all'avambraccio. </p>
<p> "Da quella parte" proseguì "siamo in terra del
  tutto. Anzi ricordati che, se oggi parli, ci vuole
  un'allusione a questo despota che pretende fare la
  <hi>pluie et le beau temps</hi> nel collegio." </p>
<p> "Bene" disse Cortis, "adesso vi prego di
  lasciarmi pensare un poco." </p>
<p> Si cacciò in un angolo del vagone, lesse e
  rilesse l'atto d'accusa, poi si mise a riflettere,
  ora guardando dal finestrino, ora coprendosi il
  viso con le mani, fino a che B. gli disse: </p>
<p> "Ci siamo. Sono le dodici" soggiunse. "Io ho qui
  la carrozza e ti porto a casa mia. Là ti lascio a
  far colazione e vado a tastare il terreno. Al
  tocco vengo a prenderti e si va, <hi>coûte que
  coûte.</hi> Oh, guarda, quell'altro!" </p>
<p> Mentre Cortis scendeva dal treno, il suo
  competitore si accomiatava, sotto la tettoia, da
  una folla di amici che parlavan forte e ridevano. </p>
<p> "Capite?" mormorò B. con una faccia sepolcrale.
  "Li sentite? Sono sicuri." </p>
<p> Qualcuno del gruppo avversario vide Cortis.
  Tutti si voltarono, meno l'emulo, a sbirciarlo
  insolentemente. Appena egli e la sua comitiva
  ebbero oltrepassato il cancello dell'uscita, si
  udirono alle spalle due o tre fischi. </p>
<p> "Aspettatemi qui" disse Cortis fermandosi su due
  piedi. </p>
<p> Tornò tranquillamente indietro e andò diritto
  verso l'altro candidato che aveva già un piede sul
  montatoio del vagone, gli stese la mano senza
  curarsi degli altri, come se non esistessero.
  Colui diventò rosso rosso, gli fece un garbuglio
  di saluti premurosi, si scusò goffamente di non
  averlo veduto prima. </p>
<p> "Oh!" rispose Cortis. "Non esigevo di essere
  salutato da te. Io, come gentiluomo e amico di
  gentiluomini, ci tengo a fare un atto di cortesia
  verso il mio avversario prima d'incrociar le lame.
  Addio." </p>
<p> Ciò detto, ripassò a fronte alta in mezzo al
  gruppo, e raggiunse B. e gli altri che avevano
  spiato il colloquio da lontano. </p>
<p> "Cosa, cosa, cosa?" chiesero tutti, pallidi,
  ansiosi. </p>
<p> "Niente, andiamo via" disse Cortis ripigliando
  B. a braccetto. "Gli ho rivelato con la cortesia
  più squisita che lui e i suoi amici sono un branco
  di mascalzoni. Adesso mi rispettano, capite? E poi
  questo mi fa bene, di dar del mascalzone a chi se
  lo merita." </p>
<p> Venti minuti dopo, tutti sapevano, nella piccola
  città, la scena della stazione, i fischi, l'atto
  di Cortis. B., che appena accompagnatolo a casa,
  era corso al caffè, tornò a prenderlo al tocco,
  tutto scalmanato, gridando: </p>
<p> "Presto, andiamo, buona impressione, sono inteso
  col Comitato. La bravata quegli altri la chiamano
  così, ma a mezza bocca, a mezza bocca la bravata
  ha fatto buona impressione. Un gentiluomo, dicono.
  Io poi ho predicato a quei cretini che non ti
  volevano sentire. Oh che duri! Ma ho predicato, ho
  predicato!" </p>
<p> Cortis lo interruppe sorridendo. </p>
<p> "Grazie" diss'egli; "ma sai poi se sarai
  contento di quello che dirò?" </p>
<p> "Io non voglio il mascalzone!" urlò B. "Io non
  voglio il mascalzone! Andiamo, presto, andiamo.
  Presto!" </p>
<p> Alla porta del casino il vetturale Schiro, che
  serviva qualche volta la contessa Tarquinia, fermò
  Cortis. Alla signora contessa premeva assai di
  parlare con il signor Daniele; gli aveva mandato
  la carrozza perchè venisse a Passo di Rovese
  subito dopo il discorso. Cortis ordinò a colui di
  tenere i cavalli pronti per le due e mezzo. </p>
<p> "Nulla di nuovo?" diss'egli. </p>
<p> "No, signore." </p>
<p> "Stanno tutti bene?" </p>
<p> "Sì, signore. Almeno lo credo." </p>
<p> "Anche la contessina?" </p>
<p> "La contessina? La contessina è andata via,
  signore. È andata via iersera. Ho sentito che
  dicevano che andavano a Roma." </p>
<p> "Ehi!" disse B. vedendo Cortis che stava lì
  trasognato, senza parlare, nè muoversi. "Andiamo!
  Presto!" </p>
<p> Sulla porta del casino, sui pianerottoli delle
  scale, v'erano già gruppi di elettori che
  s'aprivano davanti a Cortis, salutandolo in
  silenzio, con una certa curiosità mista di
  riserbo; e poi si avviavano lentamente, dietro a
  lui, verso la sala. In sala, tre o quattro membri
  del Comitato elettorale discorrevano in piedi
  presso il gran banco che fronteggiava una fitta
  ordinanza di sedie vuote, rigide, come parvero a
  Cortis, e arcigne. Quei tre o quattro fecero verso
  di lui, quand'egli entrò, un passo quasi peritoso,
  lo salutarono con imbarazzo. </p>
<p> "Ella viene dalla Svizzera?" disse il più
  disinvolto. </p>
<p> "Sì, signore." </p>
<p> "Bel paese!" </p>
<p> "Sì, signore." </p>
<p> Allora B. si fece avanti tutto affabile e
  sorridente. </p>
<p> "Il nostro Cortis" diss'egli "è
  dispostissimo..." </p>
<p> "Non è la parola" interruppe Cortis, mentre
  l'altro ripeteva "ecco, ecco" facendo grandi cenni
  d'assenso con le mani e con la testa, e tirandosi
  indietro per dar luogo all'attore principale. "Non
  è la parola. Io era desiderosissimo di offrire
  agli elettori delle spiegazioni a cui hanno tutto
  il diritto; e poichè la mia candidatura è stata
  già discussa e deliberata qui, ho creduto
  doveroso, avendo a prendere la parola, di
  prenderla qui." </p>
<p> "Ecco giusto il presidente" rispose uno del
  Comitato, accennando ad un signore alto e grosso
  che entrava allora tutto affannato e frettoloso e
  che salutò Cortis con maggior cordialità degli
  altri. Quando questi si fece a ripetergli il
  discorso di prima lo interruppe subito, dicendo:
  "Sì, sì, so, va bene, ho parlato qui con l'amico
  B., sono inteso", e poi mandò i colleghi a
  raccogliere e far entrare in sala i signori
  elettori. </p>
<p> "I quattro cretini" mormorò B. a Cortis
  guardando il soffitto mentre coloro uscivano. </p>
<p> "Ecco" disse allora il presidente pigliando
  Cortis a parte. "Io direi così", e gli snocciolò
  il discorsetto preparato, con un'occhiata al suo
  interlocutore e un'occhiata agli elettori che
  entravano, abbassando involontariamente la voce al
  comparire di certe facce nemiche. B., che s'era
  piantato lì vicino per cogliere, se poteva, senza
  parere, il discorsetto confidenziale del
  presidente, non ne perdeva una delle facce che
  comparivano, le studiava, le seguiva per la sala
  con occhi benevoli o diffidenti, fissava le teste
  che qua e là si chinavano l'una verso l'altra, con
  la manifesta cupidità di porre un orecchio in
  tutti i bisbigli. </p>
<p> "Molta gente" diss'egli a Cortis, poichè il
  presidente ebbe preso il proprio posto. "Molti
  brutti musi. E quella marmotta di presidente, dirà
  bene?" </p>
<p> Costui suonò in quel punto il campanello,
  guardandosi attorno con molta dignità e senza
  alcun sospetto che proprio allora gli regalassero
  della bestia. Ricordò poi come in una precedente
  seduta fosse stata approvata, a grande
  maggioranza, la candidatura Cortis, per la quale
  il Comitato aveva anche iniziata la propaganda
  elettorale. Soggiunse che una recente
  pubblicazione, a tutti nota, aveva levato tal
  rumore nel paese, aveva prodotte impressioni così
  vive e diverse da rendere necessaria una nuova
  adunanza e una nuova discussione. V'era stato, a
  dir vero, qualche dissenso fra i colleghi
  dell'oratore sulla opportunità d'invitare
  all'adunanza l'onorevole candidato signor Cortis,
  che si sapeva poi anche lontano. Qualcuno aveva
  proposto di discutere e deliberare preliminarmente
  se il candidato dovesse limitarsi a dare
  spiegazioni o no. La improvvisa venuta del signor
  Cortis aveva tolto di mezzo questi dubbi, e il
  Comitato si teneva sicuro che anche i signori
  elettori preferirebbero discutere e deliberare
  sulle pubbliche dichiarazioni del candidato,
  piuttosto che sopra un brano di lettera. Quindi
  l'oratore accordava la parola, se non vi fossero
  opposizioni, all'onorevole Cortis. </p>
<p> Il presidente sedette soddisfatto girando il
  capo a cercare approvazioni a destra e a sinistra
  sui visi accigliati dei colleghi; e trascorso un
  momento senza che nessuno parlasse, Cortis si levò
  in piedi, cominciò a parlar lentamente, con voce
  misurata, in questo modo: </p>
<p> "Signori! </p>
<p> "Io vi ringrazio e vi felicito di avermi
  accordata la parola. </p>
<p> "Che i miei nemici, per assalirmi, abbiano
  dovuto compiere un atto disonesto, nè me ne dolgo,
  nè me ne vanto; è una cosa naturale, e io lascierò
  volentieri nell'ombra, che ad essi giova, i loro
  atti e le loro persone. Sta ch'è venuta in luce
  una mia lettera..." </p>
<p> Un mormorìo sordo si levò nella sala. </p>
<p> "Sì, onorevoli signori" riprese Cortis con
  forza, mentre i suoi amici lo guardavano pallidi e
  palpitanti, "una lettera che io raccolgo come mia,
  senza credere di abbassarmi." </p>
<p> Qualcuno in un canto della sala gridò "Bene!",
  gli altri zittirono; seguì un silenzio profondo. </p>
<p> "Si è pubblicata una mia lettera suscettibile,
  forse, d'interpretazioni molto gravi, molto atte a
  togliermi la fiducia di coloro che temono
  l'introdursi nella Camera di elementi ostili alle
  nostre istituzioni e alla libertà; tanto che
  alcuno di voi, alcuni elettori di cui rispetto
  l'onesto terrore, ripugnavano persino, come ho
  testè inteso dall'egregio presidente, a udirmi.
  Ebbene, signori, io vi felicito che abbia prevalso
  in voi il partito più liberale e più equo,
  malgrado il senso ignobile che si vuol attribuire
  ad alcune mie parole. Io respingo, a questo
  proposito, con disprezzo l'accusa di slealtà che
  mi viene mossa, la indegna accusa di volermi far
  giuoco di questo nobile collegio. </p>
<p> "Sì, ho scritto privatamente e oggi ripeto senza
  esitazione in pubblico, che se per ora non si può
  far di meglio, convien passare come che sia; e voi
  comprenderete facilmente, rileggendo quella
  lettera, che io non potevo alludere alla mia
  situazione personale in questo collegio;
  comprenderete che io alludevo invece al presente
  periodo della vita politica nazionale, periodo
  poco prospero, a mio avviso, e poco promettente,
  periodo che bisogna pure attraversare alla meglio,
  augurando e preparando un altro ideale." </p>
<p> La stessa voce di prima gridò: "Bravo!". </p>
<p> Vi furono dei "zitto", delle risatine sommesse.
  Tutti guardavano verso un angolo della sala. </p>
<p> "Io ringrazio il mio incognito amico" disse
  Cortis, guardando anche lui da quella parte e
  ottenendo opportunamente dall'uditorio un riso
  blando, "io ringrazio il mio incognito amico che
  mi conforta con l'esempio a esprimere le
  convinzioni del mio cuore anche a costo di essere
  <hi>vox clamantis in deserto.</hi>" </p>
<p> Risa e alcuni applausi tosto repressi. Cortis si
  fermò un momento; quindi riprese abbassando e
  rallentando la voce: </p>
<p> "Vengo a questo ideale." </p>
<p> Chinò il viso per raccogliere un poco i
  pensieri. Nessuno fiatava. Tutti gli occhi erano
  fissi in lui che rialzò subito la fronte e la
  voce. </p>
<p> "No, onorevoli signori, il mio ideale politico
  non sarà mai l'ideale politico del partito che
  vorrebbe subordinare i diritti e gli interessi
  dello Stato a un'autorità, sia pur grande, sia pur
  legittima, ma fondata sovr'altra base, con altri
  mezzi, per altro fine. Io posso desiderare, per un
  concetto di equilibrio politico e per un
  patriottico voto di pacificazione interna, che
  questo partito accetti onestamente l'attuale
  ordine di cose, ed entri utile e rispettabile
  nella Camera; me se io avrò in quel tempo l'onore
  di sedervi, non militerò mai con esso..." </p>
<p> Applausi scoppiarono qua e là, non caldi, non
  unanimi; l'amico incognito rimase zitto. </p>
<p> "... fino a che, almeno, trasformatosi di
  partito essenzialmente religioso in partito
  essenzialmente civile, non modifichi profondamente
  le proprie vedute sui diritti e le funzioni dello
  Stato. </p>
<p> "È evidente, signori, che scrivendo una lettera
  familiare, io ho potuto non servirmi dei termini
  più esatti e propri." </p>
<p> A questo punto un sussurro si levò nella sala,
  una specie di "finalmente!" diluito nella
  soddisfazione. Cortis s'interruppe. </p>
<p> "No" diss'egli, "io non ripudio una sola di
  quelle parole, ma è certo che avrei potuto
  chiarire il mio concetto con maggior precisione,
  come cercherò di fare in questo momento. </p>
<p> "Oggi siete voi, signori elettori della vecchia
  legge, che avete in pugno un grande potere dello
  Stato, ma si sta già predicando il <hi>Nuovo
  Testamento</hi> e domani ne farete parte
  evangelicamente alle turbe. È una ingiuriosa
  follìa di credere che questi nuovi elettori
  vorranno subito mettere le mani su qualche cosa e
  che il paese andrà a soqquadro; ma è pure una
  follìa il non riconoscere che si sarà fatto, non
  un salto nel buio, ma un lungo passo avanti nella
  chiara e fatale via della evoluzione democratica,
  e che le nuove moltitudini elettorali saranno
  inclinate a procacciarsi un utile diretto con la
  loro partecipazione al Governo, a promuovere
  un'azione legislativa, esagerata ed improvvida,
  esclusivamente a loro favore. Io non ne provo,
  signori, una vana e puerile paura; io credo che vi
  è in questo fermento democratico qualche lievito
  rubato al cristianesimo; io vedo nel mio pensiero
  un luminoso e possibile ideale di democrazia
  cristiana, molto diverso da quel dispotismo di
  maggioranze egoiste, avide di godimento, che
  minaccia le libertà moderne. Non è sulla base di
  aerei ideali che si può costituire un vero partito
  politico; non vi si cammina su, lo so bene. Ma un
  ideale ci vuole, esso è la forza di coloro che
  avversano le nostre istituzioni; e noi, quali
  ideali abbiamo da opporre loro? Oggi la riforma
  elettorale e l'abolizione del corso forzoso,
  domani la perequazione fondiaria e la rendita a
  100." </p>
<p> "E non basta?" disse una voce. </p>
<p> "No" rispose Cortis, "non basta a tenere uniti i
  cuori e le intelligenze, molto più con un corpo
  elettorale ampliato in cui il sentimento e la
  fantasia avranno tanto maggior potenza. E quando
  mi si parla di un partito nuovo il cui ideale
  sarebbe puramente la conservazione degli ordini
  sociali e politici come ora esistono, io dico
  ancora che ciò non basta, che questo ideale è
  senza grandezza e senza vita. La patria, signori,
  non si conserva come un vecchio momumento
  immobile, cingendolo di puntelli e di spranghe; la
  patria è un essere vivente, un organismo che
  continuamente si sviluppa, che si conserva con il
  movimento ragionevole, con il giusto esercizio di
  tutte le sue naturali facoltà." </p>
<p> A queste parole pronunciate con voce veemente,
  vivi applausi scoppiarono nella sala. </p>
<p> "Io desidero" ripigliò Cortis tranquillamente
  "la costituzione di un partito che abbia nel
  pensiero il luminoso ideale di cui vi ho parlato e
  che espressamente consenta, in ordine a quello,
  sulle necessità presenti. Io sono convinto che se
  si vuol preparare l'avvenimento di una democrazia
  sinceramente liberale, senza predominio di alcuna
  classe, ci vuol un potere politico abbastanza
  fermo per condurre un paese, giusta un concetto
  prestabilito, sopra e, se mai fosse necessario,
  anche contro i flutti delle maggioranze
  parlamentari: ci vogliono dei ministri convinti
  che la monarchia non è una irresponsabilità nelle
  nuvole, non è uno stemma coronato sul coperchio
  del meccanismo costituzionale, ma è una ruota
  maestra, se così posso dire, di questo meccanismo,
  una ruota responsabile davanti a Dio e alla storia
  e che si guasta ben presto, per una legge comune,
  se resta inoperosa. Allora questo potere così
  forte, sicuro di una larga adesione nel paese, può
  e deve essere molto ardito, e, lasciando libero
  sfogo a tutte le opinioni, prendere in mano le
  questioni sociali, condurre ogni riforma possibile
  con ogni cautela, misura e fermezza. </p>
<p> "Vi sono degli scrittori di gran talento..." </p>
<p> Qualche bisbiglio si levò qua e là. Parve che la
  parola "scrittori" avesse gittato nella sala
  un'inquietudine, un buffo di tedio. </p>
<p> "Io non so" disse Cortis interrompendosi "se non
  pongo a troppo dura prova la vostra pazienza." </p>
<p> Parecchi <hi>no</hi>, più cortesi che cordiali,
  gli risposero. </p>
<p> "Io ricordo" riprese riafferrando subito il
  pubblico "che un uomo di grande ingegno e di
  grandi studi politici, mi diceva: Il popolo è un
  fanciullo, lasciate che giuochi col fuoco,
  lasciate che si scotti, imparerà. Questa è la
  legge naturale, e a volerla contrariare si fa
  peggio. Ebbene, signori, io non sono persuaso di
  tale dottrina; io dico che per la legge naturale
  coloro che hanno senso, volontà e forza si
  uniscono a impedire che altri bruci la casa
  comune." </p>
<p> "Giusta, giusta" dissero alcune voci. </p>
<p> "Ma non basta ancora, per il futuro partito, di
  consentire in un simile indirizzo di governo;
  bisogna consentire nella questione ecclesiastica e
  religiosa." </p>
<p> "Ecco" esclamò dal suo angolo l'amico incognito. </p>
<p> Tutti zittirono e Cortis riprese la parola in
  mezzo a un silenzio pieno d'elettrico. </p>
<p> "Io vi dico, signori, che nessun principato,
  nessuna repubblica scioglierà mai i problemi
  sociali dell'avvenire, senza la cooperazione del
  sentimento religioso; il quale non potrà esser
  dato in Italia che dalla Chiesa cattolica." </p>
<p> Un flutto agitò gli uditori, levò in tutta la
  sala sussurri, fremiti, voci che cozzavano
  insieme. </p>
<p> Cortis, puntati i pugni al banco, protese la
  persona in avanti come ad affrontare un urto
  nemico, lasciò cader quel flutto e proseguì con
  voce ferma e sonora: </p>
<p> "Pur troppo, signori, la curia di Roma e gran
  parte del clero cattolico hanno mostrato una così
  cieca avversione al nostro movimento nazionale, un
  tale funesto apprezzamento dei beni terreni che
  quando si parla in Italia di favorire il
  cattolicismo è facile di sentirsi rispondere come
  fu risposto in Africa a quel missionario che
  parlava di Dio onnipotente: E se ci mangia? Io ho
  domandato più volte a me stesso se l'attuale
  reazione violenta contro la Chiesa e i suoi
  istituti, riconducendo, col suo procedere, il
  clero alla povertà e all'umiltà evangelica,
  costringendolo allo studio e all'illibatezza, non
  riuscirà salutare al vero sentimento cattolico. Ma
  un prudente uomo di Stato deve considerare in tale
  eccessiva reazione il pericolo di quelle credenze
  che insegnano il rispetto della legge, la
  fraternità umana e una specie di subordinazione
  morale delle classi più agiate alle più
  sofferenti, in cui è l'aiuto maggiormente
  gagliardo che possa desiderarsi per riparare le
  ingiustizie e le miserie sociali. </p>
<p> "Il futuro partito dovrà dunque da un lato
  consentire nella rigida applicazione del diritto
  comune alla Chiesa. </p>
<p> "Io non vi dirò sin dove andrei per questa via:
  son già troppo caro al vostro venerabile clero cui
  non intendo offrire, in espiazione de' miei
  peccati politici, nè medaglie benedette, nè vite
  di santi, nè supplementi di congrue." </p>
<p> Un riso ironico gli lampeggiava negli occhi
  pronunciando quest'allusione a certi procedimenti
  del suo emulo. La sala risuonò di risa e
  d'applausi. </p>
<p> "Ma d'altro lato" proseguì Cortis alzando la
  fronte e aggrottando le sopracciglia "bisogna
  consentire in questo principio affermato dal conte
  di Cavour in un memorabile discorso
  sull'abolizione del Foro ecclesiastico, che al
  progresso della società moderna si richiede il
  concorso della religione e della libertà. Bisogna
  esigere l'istruzione religiosa data dal clero dove
  vuole e come vuole; non bisogna stupidamente
  figurarsi di offendere la libertà perchè non si
  tollerano professori di ateismo agli stipendi
  dello Stato; bisogna riconoscere le associazioni
  religiose che non hanno uno scopo contrario alle
  leggi, guarentire in massima a tutti i cittadini
  il pacifico esercizio del proprio culto in privato
  e in pubblico, astenersi da qualunque immistione
  legale o violenta negli affari interni della
  Chiesa, salvo il diritto di tutela sulle sue
  proprietà; bisogna che il governo mostri sempre
  col suo contegno di attribuire un altissimo valore
  allo spirito religioso." </p>
<p> Solo le frasi relative all'istruzione e alle
  associazioni religiose turbarono l'uditorio che
  lasciò passare in silenzio il resto di questo
  periodo scabroso. </p>
<p> "Voi mormorate, signori" esclamò Cortis, "ma io
  mi figuro quali meno benevoli accoglienze otterrei
  se avessi mai l'onore, come non me ne mancherebbe
  l'audacia, di dire a un'adunanza di sacerdoti
  quale dovrebb'essere, a mio avviso, la condotta
  del clero per il maggior bene della religione
  cattolica. I vostri radi sussurri mi hanno
  risvegliato in mente un ricordo di scuola. Io
  ricordo aver inteso descrivere a scuola certi
  grandi banchi di conchiglie viventi che, giacendo
  sul lido del mare, si aprono al sole, fanno udire,
  chiudendosi, un largo mormorio ogni volta che
  qualche nube lo oscura. Lasciatemi credere che
  avete trovato nelle mie idee molto più sole che
  ombra. </p>
<p> "Debbo poi dichiararvi che io stimo ancora
  alquanto immatura la formazione di questo futuro
  partito, e che perciò non vi era ieri, non vi è
  oggi alcuna opportunità di segnarne le basi in un
  programma elettorale, anche perchè una
  complicazione estera, collegata con la nostra
  politica ecclesiastica, potrebbe costringere
  temporaneamente lo Stato ed essere meno liberale
  nei suoi rapporti giuridici con la Chiesa. Non
  avrei dunque parlato se non ci fossi stato spinto
  dall'avvenuta pubblicazione, se il vostro
  desiderio non me n'avesse fatto una legge." </p>
<p> "Sollecito di obbedirvi, non ho considerato, ho
  sdegnato considerare il pericolo che troppo aperte
  e ardite dichiarazioni mi togliessero l'onore di
  entrare col vostro suffragio in Parlamento. Io ho
  fatto in quella mia lettera una citazione di mal
  augurio: la frase sullo sviluppo della civiltà
  cristiana fu scritta dal conte di Cavour in un
  programma agli elettori di Vercelli, che lo
  lasciarono sul lastrico. È probabile, se mi si
  concede un così grande esempio, che mi tocchi la
  stessa sorte; grato a quelli di voi che mi avranno
  mantenuta la loro fede, non serberò risentimento
  alcuno contro chi me l'avrà tolta. </p>
<p> "Si parlò di alte influenze a mio favore; non ne
  ho mai mendicate, nè ora ne mendicherò. Se vi
  hanno in questo collegio dei numi che tutto
  muovono col ciglio, non voglio si dica di me come
  di quell'imperatore romano prossimo a perdere il
  potere e la vita: <hi>alieni jam imperii fatigabat
  deos.</hi> Uscendo da questa lotta vinto ma non
  abbassato, io mi ricorderò, signori, che in ogni
  paese libero vi sono dei rappresentanti senza
  mandato, dei legislatori fuori del Parlamento; che
  vi è modo per ogni cittadino di propugnare davanti
  alla nazione qualunque concetto politico, e che
  una muta pallina bianca o nera non è il solo mezzo
  nè il più potente di farlo prevalere." </p>
<p> Le prime file, di fronte all'oratore,
  applaudirono: dalle altre si levò un lungo
  mormorìo di commenti diversi. I membri del
  comitato rimasero immobili. Solo il presidente
  strinse la mano a Cortis e gli disse a mezza voce,
  un po' con l'aria del professore contento: </p>
<p> "Bravo, bravo, molto franco, molto schietto.
  Belle, idee nobili." </p>
<p> Cortis, pallido e grave, gli rispose solo:
  "Adesso a Lor signori", e uscì dalla sala, seguito
  da B. e da parecchi altri amici. </p>
<p> "Servitor suo, servitor suo" ripeteva l'amico
  incognito, facendosi strada fra la gente; e venne
  a stringergli la mano sulla porta. </p>
<p> "Mi congratulo" diss'egli, un bel faccione
  vivace con due gran baffi bianchi. "Ella è un
  grand'uomo; ella non è clericale un corno,
  capisce; ella è religioso e religioso sono
  anch'io, per...! Dottor Franceschi, ai suoi
  comandi. E non abbia paura, che a quel b... f...
  di quel <hi>nume del collegio</hi> gliela faremo
  tenere!" </p>
<p> I vicini risero. Cortis salutò e passò oltre con
  gli amici. </p>
<p> "Dunque?" diss'egli appena fuori della sala. "Io
  non sono niente contento. Cosa v'è parso?" </p>
<p> "Cane" disse B. abbracciandolo, "bisogna che ti
  dia un bacio." </p>
<p> Uno alla volta l'abbracciarono tutti
  soffocandolo di aggettivi iperbolici. </p>
<p> "A me mi è piaciuto quella delle conchiglie"
  disse uno. "Magnifica!" </p>
<p> "Eh, ma quella della patria" saltò su un altro,
  "quella della patria ch'è un monumento che si
  sviluppa? Cosa andate a cercare, che la è un'idea
  così bella, così giusta, così nuova!" </p>
<p> "Eh, ma quella delle conchiglie, che è stato
  come un dire: Se brontolate, siete tante
  ostriche!" </p>
<p> "E le medaglie?" esclamò un terzo. "Dove
  lasciate le medaglie e le vite dei santi?" </p>
<p> "Sì, sì" disse B. "Belle le ostriche, belle le
  medaglie, ma il grande di questo discorso è nelle
  idee. Idee nuove, idee ardite, alla Bismarche!
  Forza e progresso! Trono, altare, forca e avanti!" </p>
<p> "No, no, no, no!" gridò Cortis. "Cosa diavolo?" </p>
<p> "Eh, non signore" osservò quello delle ostriche
  mentre B. ripeteva: Siamo intesi, siamo intesi!
  "Qua il signor Cortis vuole anzi abbassarlo, il
  trono, tirarlo giù dal cielo; lo ha detto chiaro,
  mi pare; tirarlo giù dalle nuvole, ha detto, che
  il re sia responsabile anche lui come i ministri;
  cosa giusta!" </p>
<p> "Santo Dio!" disse Cortis. "Ho parlato così
  male?" </p>
<p> Tutti gli altri furono addosso a quel
  disgraziato commentatore. Lo volevano mangiare. </p>
<p> "Oh bene, signori" osservò finalmente B. "Noi
  bisogna che torniamo dentro. Non sentite?" </p>
<p> In sala facevano un gran baccano, malgrado la
  vocina collerica del campanello presidenziale. B.
  promise a Cortis che gli avrebbe mandato a
  Villascura, la sera stessa, le notizie della
  deliberazione che l'assemblea prenderebbe. </p>
<p> "Cosa credete che faranno?" disse Cortis. "Io
  sentivo un freddo da togliere il respiro." </p>
<p> "Sì" rispose B., "freddi, freddi; ma meno peggio
  di quel che temevo. Molti, poi, bisogna dirlo,
  erano intontiti, non si raccapezzavano. Sei stato
  alto; piuttosto alto. Sai di cosa ho paura? Ho
  paura per quella chiusa del legislatore fuori del
  Parlamento. Qualcuno potrà dire che hai gli
  elettori... non so se mi spiego." </p>
<p> "Alto, no" disse un altro, "neanche per idea,
  alto. Mi spiego; alto, sì, ma abbiamo capito
  benone. Piuttosto, forse... ci sarebbe voluta una
  parola sulla politica estera... sull'esercito...
  sulla marina..." </p>
<p> "Ma se non c'entrava, benedetto!" disse B.
  alzando gli occhi al cielo. "Andiamo, andiamo
  dentro. Presto!" </p>
<p> Cortis discese solo le scale. Giunto al fondo fu
  raggiunto dal signor Checco Zirisèla, che gli
  disse: "Servitor suo. Mi rincresce di non poter
  fermarmi; del resto, re assoluto se la comanda, ma
  coi preti giuocar a tresette e poi basta. Dico io,
  sa; per conto mio. Coi preti all'osteria, ma in
  chiesa niente. Servitor suo." </p>
<p> "Cortis!" gridò B. dall'alto della scala.
  "Quando ci vediamo?" </p>
<p> "Non lo so, non so cosa voglia mia zia." </p>
<p> "Eh, mandala a farsi benedire! Ci vuol altro,
  adesso, che zie!" </p>
<p> Il vetturale, che aspettava nell'atrio, andò
  incontro a Cortis col cappello in mano. </p>
<p> "Attacca" gli disse questi. "Dove hai i
  cavalli?" </p>
<p> "Allo <hi>Scudo d'oro.</hi>" </p>
<p> "Vengo subito." </p>
<p> Cortis andò al caffè. I canti delle strade,
  deserte a quell'ora bruciata, erano tappezzati di
  affissi elettorali. I suoi eran pochi e in gran
  parte lacerati o coperti da quelli immani
  dell'avversario, che cominciavano quasi tutti:
  "Non eleggete nemici della patria". Presso alla
  porta del caffè di Roma era scritto sul muro:
  "Abbasso i friulani". </p>
<p> Cortis entrò, nervoso. C'era un crocchio di
  giovani che discorrevano della riunione
  elettorale. Uno propose di andar ad aspettare quel
  "paolotto" di Cortis alla porta del casino per
  fischiarlo. I compagni accettarono. Cortis,
  intanto, sorseggiava il suo caffè in silenzio. </p>
<p> "Anche B. fischieremo" disse uno della comitiva. </p>
<p> Cortis si alzò pallido. </p>
<p> "Quello no" diss'egli. </p>
<p> L'altro lo guardò stupefatto e rispose con voce
  malferma: </p>
<p> "Come, <hi>no</hi>? Chi è Lei per dire
  <hi>no</hi>?" </p>
<p> "Io sono uno" tuonò Cortis "che quando dice
  <hi>no</hi> a Lei e a cento come Lei, non c'è più
  da dire <hi>sì</hi> a meno di sentirsi sul
  viso..." </p>
<p> Non finì la frase, rovesciò d'un colpo, per
  farsi largo, sedie, tavolino, vassoio e tutto che
  c'era su, si piantò a fronte di colui con le
  braccia incrociate sul petto. La padrona strillò,
  i garzoni corsero; quegli altri, sbalorditi,
  sgomentati, non sapevano più in che mondo si
  fossero. Cortis, visto che colui nè parlava, nè si
  moveva, gittò la sua carta di visita ai garzoni
  che raccoglievano i cocci. </p>
<p> "Pagherò tutto" diss'egli; "anche un bicchierino
  di rhum che porterete a questo signore." </p>
<p> E uscì dal caffè. </p>
<p> Un quarto d'ora dopo correva nel calesse del
  vetturale Schiro sulla via di Villascura, pensando
  ad Elena. Si sentiva male: sentiva una tormentosa
  inquietudine, un fastidio mortale di sè, della
  politica, dei nemici abbietti, degli amici
  stupidi, della collera mostrata a quelli, della
  tolleranza usata con questi. Sì, l'Italia! Ma già
  se non riusciva oggi, sarebbe riuscito domani. Era
  il suo destino e anche il suo proposito; ma pure,
  un giorno d'amore! Dimenticar tutto tutto per un
  giorno solo, disprezzare il mondo ed unirsi, lei,
  la più bella, egli, il più forte! Fantasmi di
  felicità intensa gli attraversavano la mente.
  Dalla strada che, correndo diritta fra i platani
  sull'orlo di un immenso piano, cavalca di tratto
  in tratto le limpide acque dell'alpe imminente,
  gli occhi di Cortis risalivano avidi le correnti,
  cercavan le macchie adombrate dagli scuri nuvoloni
  assisi sulla fronte della montagna. Si vedeva là
  con Elena in una casa perduta fra i silenzi
  deserti. Elena non aveva quel suo solito sguardo
  pieno di tristezza occulta: era tanto felice di
  amarlo! Ora se la sentiva fra le braccia ridente e
  tremante come quelle acque pure, ora la cercava
  nel bosco, ed ella gli saltava incontro, gli
  posava il capo sul petto, gli diceva sottovoce:
  Sei felice? Io tanto. </p>
<p> Cortis si buttò nell'altro angolo del calesse, a
  guardar l'orizzonte lontano dov'ella era
  scomparsa. </p>
</div>
<div type="chapter">
<head>CAPITOLO NONO</head>
<head>VOCI NEL BUIO</head>
<p> La contessa Tarquinia era inquietissima. Appena
  partita Elena, avrebbe voluto pigliar suo cognato
  a quattr'occhi; ma com'era possibile in mezzo a
  quella baraonda? E poi il conte Lao s'era
  dileguato subito. A mezzanotte, quando, partita la
  musica e spenti i lumi, la contessa rimase sola,
  non osò più andarlo ad assalire nella sua camera.
  Vi andò al mattino e lo trovò a letto con
  l'emicrania, nero, ringhioso da non poterlo
  accostare. Maledetti i lumi, maledetti gli
  strepiti; non sapeva niente, non aveva capito
  niente, non aveva dato niente, non s'era inteso di
  niente. </p>
<p> "Dunque" disse la contessa sbigottita, "lui è
  andato via senza danari, nè carta, nè promesse?" </p>
<p> Il conte Lao, con tutta la sua emicrania, si
  rizzò di colpo a sedere sul letto, si cacciò a
  gridare: </p>
<p> "Ma sì, e così fosse andato all'inferno! E non
  statemi più a seccare! E andate fuori dei piedi
  anche voi!" </p>
<p> La contessa scappò via, si sbattè l'uscio dietro
  con un colpo rabbioso. </p>
<p> "Oh che bestia!" diss'ella. </p>
<p> Elena l'aveva ingannata, dunque! </p>
<p> E aveva ingannato suo marito! </p>
<p> E s'era accordata con suo zio, certo. Adesso si
  capiva tutto. Era stato uno stratagemma del signor
  Lao per non metter fuori quattrini e di Elena per
  evitar scene e scandali in famiglia. Non averlo
  inteso subito! Però, dove mai aveva trovato tanto
  zelo, Elena? Lei sempre così sdegnosa delle
  questioni di danaro, lei che non aveva mai mosso
  un dito prima d'ora per evitare queste scene? Ci
  aveva ad essere una ragione occulta di tale
  condotta. Ma quale? V'era da perder la testa. E
  che farebbe adesso quell'altro bestione di suo
  genero? Capace di tutto, colui. Ah, non aver
  capito! Tutto quello stordimento di cose e di
  persone non gliene aveva lasciato il tempo. Ed
  esser sola, oramai, perchè anche Grigiolo e
  Malcanton erano partiti, esser sola con il rospo
  di suo cognato, non avere un aiuto, un consiglio!
  Quel benedetto Cortis dove s'era mai ficcato? Ci
  fosse stato lui, almeno! Come si sentiva male!
  Anche la casa e il giardino le davan noia con il
  loro disordine, fastidiosa feccia del tripudio
  scolato. La lista di reseda e di vaniglie intorno
  alla casa era tutta pesta; gli abeti e il giardino
  eran tempestati di carte abbruciacchiate; persino
  il biliardo aveva imbrattato di colla, quel
  Grigiolo, con i suoi palloncini! E che puzzo di
  sigaro nelle stanze! </p>
<p> Alle undici capitò il vetturino, giusta gli
  ordini avuti il giorno prima. La contessa se n'era
  dimenticata. Aveva ben altro che visite, ora, per
  il capo! Era per congedarlo quando, "servitor suo,
  servitor suo", le sbucò davanti, sul prato, fra
  macchia e macchia, il piccolo nero don Bortolo in
  gran tricorno e canna d'India. Veniva a riporre i
  paramenti della chiesetta di San Pietro e a bere
  un bicchier di bianco. La contessa gli domandò
  subito se sapesse niente di Cortis. Altro se
  sapeva, don Bortolo! Il dottor Picuti era tornato
  dal capoluogo del collegio con tante notizie
  elettorali. C'eran fuori gli avvisi per una
  riunione da tenersi quel giorno stesso e si
  aspettava Cortis. Anzi il signor Checco Zirisèla
  era partito con l'idea di andare anche lui a
  udirlo. </p>
<p> "Credo" soggiunse il prete "che abbia
  telegrafato da Milano al suo gastaldo e che domani
  lo aspettino a casa." </p>
<p> Fu allora che la contessa Tarquinia pensò di
  mandare il vetturale a pigliarlo. Ell'aveva fede
  in Daniele Cortis. Gli direbbe tutto, gli
  chiederebbe consiglio. Già quell'egoistone di Lao
  non pensava che a' suoi reumi. </p>
<p> "Lei, contessa, lo saprà bene dov'è andato quel
  campanile di quel signor Daniele" chiese <hi>ex
  abrupto</hi> don Bortolo. </p>
<p> "Non lo so" rispose asciutta la contessa. </p>
<p> "Guardate, corpo, che combinazione!" esclamò
  quegli alzando ed allargando le braccia. "Una
  contessa ch'è una contessa, non lo sa, e a Villa
  lo sa anche la serva dell'arciprete." </p>
<p> "Dunque, dov'è andato?" </p>
<p> "Dunque, dunque, dunque... La fa da oca, Lei,
  signora contessa. Lo sa meglio di me. No? Bene. A
  Lugano, è andato. E sa a trovar chi? La santa
  donna di sua madre che a noi ci hanno dato a bere
  che fosse morta e poi era viva questa gran...!" </p>
<p> La contessa non parve molto sorpresa. Aveva
  sempre dubitato di questo. E aborrendo da
  qualunque relazione con sua cognata, preferiva
  quasi che Cortis non avesse detto niente. </p>
<p> "Come lo hanno saputo?" diss'ella. </p>
<p> "Che è andato a Lugano si sa dalle persone di
  casa che hanno avuto l'ordine di mandargli lettere
  e telegrammi a Lugano. Di sua madre si sa
  dall'arciprete. All'arciprete pare che la ci
  scrivesse qualche volta." </p>
<p> "Perchè?" </p>
<p> "Che so io? Per aver la fede di buoni costumi.
  Oh, Ella si vuol disturbare!" </p>
<p> Veniva il solito tintinnio di bicchieri. La
  contessa, fatte portar le chiavi della chiesetta,
  lasciò don Bortolo a godersi in loggia, nella
  fresca brezza meridiana, un limpido vinetto d'oro. </p>
<p> "Faccio un poco di preparazione" diss'egli "e
  poi vado subito." </p>
<p> Ella salì nella cameretta d'Elena ricordandosi
  che questa le aveva detto di restituire a Cortis
  il libro che troverebbe sul tavolino. Entrò nella
  stanzetta vôta, si commosse un poco vedendo quel
  freddo ordine senza vita e dondolarsi al vento le
  rose care ad Elena. Il libro era lì, sul tavolino.
  La contessa si ricordò di averlo visto più volte
  fra le mani d'Elena. Ne guardò il frontespizio
  <hi>Chateaubriand Mémoires d'Outre-tombe.</hi> Non
  lo conosceva. Chi sa che libro triste, che libro
  alto! A Elena non piacevano che letture così.
  Daniele Cortis aveva scritto il proprio nome sul
  frontespizio interno. La contessa lo guardò a
  lungo e disse fra sè, sospirando: </p>
<p> "Per Elena ci voleva lui." </p>
<p> Ma! Qui lei non ci aveva colpa. Quando Daniele
  incominciava forse a pensarci, Elena era una
  fanciullona cresciuta prima del tempo e affatto
  indifferente alle occhiate dei giovanotti. E poi,
  lui era andato via, era capitato in casa
  quell'altro... Pareva proprio un buon partito, un
  partito serio. </p>
<p> Aperse il cassetto del tavolino. Non c'era che
  un biglietto di visita d'Elena, lacerato. Aveva,
  oltre al nome, poche parole di scritto,
  cancellate, illeggibili. </p>
<p> La contessa lo raccolse con l'istinto che la
  occulta ragione della condotta d'Elena, non potuta
  trovare da lei in nessun modo, fosse appunto lì
  sotto quel buio nascondiglio di cancellature onde
  usciva una voce indistinta. </p>
<p> Verso le quattro, cavalli e ruote entrarono
  fragorosamente nel portico. La contessa corse
  fuori mentre Cortis saltava dal calesse a terra.
  Gli porse ambedue le mani. Quanto gli era grata!
  Con quel caldo! </p>
<p> "Povere bestie!" brontolò il vetturale. </p>
<p> "Dunque?" disse Cortis ansioso. "Sola?" </p>
<p> "Altro che sola, figlio caro!" </p>
<p> Appena furono in casa la contessa non mancò di
  mettersi a piangere. Cortis non sapeva che
  pensare. </p>
<p> "Insomma, zia? Cosa è stato?" diss'egli. </p>
<p> La zia indugiò un poco a rispondere. Intanto due
  o tre colpi di campanello suonarono in alto. </p>
<p> "Niente" diss'ella, "non sarà niente; saranno
  sciocchezze mie, ma intanto io ho stretto il
  cuore, Daniele, ch'è una cosa grande, e non vedevo
  l'ora di averti qua, di parlarti, di sentir cosa
  dici. Ti ricordi quella sera del temporale che tu
  venivi dalla camera di Lao e mi hai incontrata qui
  in sala? Ti ricordi che avevo le lagrime agli
  occhi? Bene." </p>
<p> Ella cominciò a raccontar cose che Cortis sapeva
  già in gran parte: gl'imbarazzi di danaro di suo
  genero, le sue pretese, le tante questioni
  suscitatene in famiglia, l'inflessibilità di Lao,
  il martirio proprio. </p>
<p> "Signora" disse la cameriera entrando, "il conte
  ha udito la carrozza e ha voluto sapere chi fosse
  arrivato, e adesso dice che aspetta il signor
  Daniele." </p>
<p> "Santo cielo!" sbuffò la contessa impazientita.
  "Non si può dire una parola. E ha l'emicrania,
  s'intende. Il signor Daniele verrà subito. Abbia
  pazienza un momento." </p>
<p> Volle finire il suo racconto e lo finì in fretta
  e in furia. Nè Cortis nè lei si accorsero che
  intanto il campanello chiamava e strillava più
  forte di prima, e che la cameriera era tornata là,
  sulla porta. </p>
<p> "Signor Daniele" disse costei timidamente. </p>
<p> "Sì, sì, sì, va su, in nome del cielo!" esclamò
  la contessa. "Va su e sbrigati, e torna giù che
  t'aspetto." </p>
<p> Ma Cortis non aveva ancor posto piede sulla
  scala che l'uscio della loggia si aperse con
  fracasso e Saturno gli saltò al petto mugolando e
  gemendo di gioia. Dietro a Saturno c'era il
  gastaldo di Villascura con altre due persone. Il
  gastaldo aveva udito da don Bortolo che il suo
  padrone si sarebbe trattenuto a villa Carrè;
  perciò era venuto a prenderne gli ordini e a
  condurgli i signori segretari comunali di... e
  di..., desiderosissimi di conferire con lui.
  Cortis strinse la mano a questi signori, e,
  pregatili di volerlo attendere un momento, salì
  dal conte Lao. </p>
<p> Fu raggiunto sulle scale dalla cameriera che gli
  sussurrò dietro: </p>
<p> "Signor Daniele." </p>
<p> Questi si voltò. </p>
<p> "Le posso dir qualche cosa io della padroncina"
  soggiunse l'altra. "Colla padrona non parlo,
  perchè... si sa, poveretta!" </p>
<p> "Cosa c'è?" </p>
<p> "Ieri l'aiutavo a fare i bauli. Bettina, la mi
  dice, ho paura che non ci vediamo altro. Cosa mai,
  signora? dico. Perchè non vuole che ci vediamo? Io
  faccio il mio caro conto di viver ancor qualche
  annetto, dico. Eh sì, la dice, ma sono io,
  Bettina, che non tornerò più da queste bande. Vado
  lontano, la dice. Eh, La tornerà! , dico; perchè
  non La vuol tornare? Non so niente, la dice. Vuole
  adesso, signor Daniele, che la contessina abbia
  fatta questa parola senza una gran ragione? Dio sa
  cosa aveva in testa, poveretta. Si figuri che un
  momento dopo prende un libro, sta lì a guardarlo
  un quarto d'ora tremando tutta così come una
  foglia, lo mette in fondo a una valigia e poi,
  quando la valigia è ben piena, fu fu fu, me la
  disfa, piglia fuori il libro e intanto che io
  rifaccio la valigia, scrive un biglietto e lo
  mette in questo libro. Poi va fuori e ritorna
  subito in gran furia, straccia il biglietto e ne
  scrive un altro!" </p>
<p> Daniele non le rispose niente, entrò dal conte
  Lao. Un buio, un caldo, una zaffata di canfora lo
  fermarono sulla porta. </p>
<p> "Scusa, caro te, Daniele" disse la voce del
  conte. "Accendi un fiammifero. La candela è in
  terra, dietro al letto." </p>
<p> "Come va?" chiese Cortis, piano. </p>
<p> "Male, non importa. E così?" </p>
<p> In quel punto il fiammifero di Cortis brillò. </p>
<p> "Oh ti vedo" mormorò Lao. "Ho capito. Te l'ho
  detto prima, già. Non poteva cambiare che in
  peggio quella donna lì." </p>
<p> "Ti racconterò poi" disse Cortis. </p>
<p> "Basta. E l'elezione?" </p>
<p> "Male anche quella." </p>
<p> Cortis accese la candela, vide finalmente il suo
  interlocutore, che, supino sul letto, pallido, con
  il capo fasciato, con gli occhi socchiusi, diceva
  sottovoce: </p>
<p> "Porci!" </p>
<p> Cortis gli strinse la mano. </p>
<p> "Ti lascio quieto" diss'egli. </p>
<p> Lao lo trattenne, gli domandò s'ella gli avesse
  raccontato il pasticcio del giorno prima. </p>
<p> "Ti raccomando" diss'egli "che non faccia niente
  senza dirlo a me. Addio. Che ore sono?" </p>
<p> "Cinque meno dieci." </p>
<p> "Dammi la pillola. Lì, sul tavolino." </p>
<p> Prese la sua pillola di valerianato di chinino
  e, lasciata ricader la testa sul capezzale,
  sospirò ancora mentre Cortis usciva: </p>
<p> "Porci!" </p>
<p> Cortis discese in fretta dai suoi segretari
  comunali. Avevano buone notizie della montagna.
  Lassù non si prendeva mica l'imbeccata dal
  capoluogo. Tutt'altro; c'era anzi una vecchia
  gelosia tra il monte e il piano, un astioso
  antagonismo. Tuttavia, era necessario che Cortis
  facesse una scappata, l'indomani, a..., tanto per
  lasciarsi vedere. Egli lo promise subito. </p>
<p> Intanto la contessa Tarquinia andava e veniva,
  gittando delle occhiate impazienti a Cortis e a'
  suoi amici politici. </p>
<p> "Finalmente!" diss'ella quando quei due se ne
  furono andati. Diede il Chateaubriand a Cortis che
  non ricordava più di avere prestato libri ad Elena
  e lo aperse curiosamente. Vi trovò un biglietto di
  visita di sua cugina che vi aveva scritto: <hi>Con
  molti ringraziamenti e saluti.</hi>
</p>
<p> "A proposito!" disse la contessa. "Vado a
  prenderti un altro biglietto ch'era nel suo
  tavolino." </p>
<p> Cortis intese ora il racconto della cameriera. </p>
<p> Quello era il libro che Elena aveva prima
  riposto con tanta emozione, per portarselo via:
  con una emozione così gelosamente nascosta
  nell'ultimo biglietto, dopo quell'impeto di
  pentimento. Forse dal primo biglietto ne
  traspariva ancora troppa ed ella non aveva voluto
  tradirsi. </p>
<p> La contessa tornò con questo biglietto. Non era
  possibile indovinarvi neppure una lettera. Cortis
  ci si provò invano e lo rese alla contessa con
  apparente indifferenza, senza dir parola. </p>
<p> "Stamattina le ho scritto, intanto" diss'ella.
  "Ma penso cosa sarà successo o cosa succederà
  quando suo marito sappia di essere stato
  ingannato. Una bestia di quella sorte!" </p>
<p> La contessa parlava, gemeva, sospirava,
  riparlava, mescolando nei suoi lamenti il passato,
  il presente e l'avvenire. Cortis non le rispondeva
  mai. </p>
<p> "Se fossi un uomo" diss'ella finalmente "credo
  che le sarei già corsa dietro. Ti pare ch'io possa
  pregar qualcheduno, Daniele, di farmi questo
  piacere?" </p>
<p> Cortis non aveva intesa la domanda, se la fece
  ripetere. La contessa si lagnò della sua
  freddezza, gli rimproverò di non pensare che
  all'elezione. </p>
<p> Ma Daniele non capiva ancora perchè si dovrebbe
  correr dietro ai Di Santa Giulia. E poi, per tre
  giorni ancora, quanti ne mancavano alla gran
  domenica, non avrebbe potuto muoversi. </p>
<p> Pranzarono insieme nel fresco salotto di
  tramontana che guarda gli abeti del giardino e le
  scogliere nude di monte Barco. </p>
<p> "Anche star qui in questa malinconia, sai!"
  disse la contessa. "Chi sa quando potrò tirar
  quell'altro in città!" </p>
<p> Poi nè l'uno nè l'altra parlarono più sino alla
  fine del pranzo. Quando il domestico uscì per
  andar a prendere il caffè, la contessa giunse le
  mani. </p>
<p> "Almeno scrivile" diss'ella. </p>
<p> Egli assentì appena del capo. </p>
<p> "Le scrivo stasera" disse improvvisamente, come
  uscendo da un sogno. </p>
<p> La contessa lo ringraziò di cuore. Non le veniva
  neppure in mente che fra Daniele e sua figlia vi
  potesse essere una corrispondenza pericolosa.
  Aveva un tale concetto di tutt'e due, li vedeva
  tanto diversi dal mondo frivolo e corrotto in cui
  ell'aveva conosciuto l'amore! Quei due lì erano
  capaci, tutt'al più, di un sentimento aeriforme,
  affatto vano e innocuo, quasi ridicolo agli occhi
  di lei. </p>
<p> "Sgridala" disse. "Scrivile che nessuna scenata
  di suo marito ci avrebbe fatto altrettanto
  dispiacere. Scrivile che doveva invece parlar
  franco a suo zio e chiedergli questo sacrificio.
  Non gli ha mai voluto dire una parola, benedetta
  lei! Scrivile glielo ho già scritto io, questo, ma
  tu ripetiglielo che il danaro in un modo o
  nell'altro lo avrà, e che lo dica subito a suo
  marito!" </p>
<p> Il domestico rientrò con il caffè e con una
  lettera di B. per Cortis, portata allora da un
  espresso. Diceva: </p>
<p> </p>
<p> "Una riga in furia dal banco del circolo
  elettorale. Dopo il tuo discorso, discussione
  vivacissima. I tuoi avversari ti accusano di
  clericalismo e assolutismo mascherato, o almeno di
  non appartenere a nessun partito perchè gli
  attuali non ti vanno e il tuo non esiste ancora.
  La votazione diede 46 voti a tuo favore e 58
  contro. Grande confusione. Tutti voteranno secondo
  loro piacerà. I tuoi amici combatteranno a
  oltranza, se non altro per l'onore. Notizie della
  montagna assicurano che una tua visita vi avrebbe
  ottimi risultati. </p>
<p>B." </p>
<p> </p>
<p> "Elezioni?" chiese la contessa quando Cortis
  ebbe finito di leggere; e non attese la risposta. </p>
<p> "Domani" disse "devi essere tutto per me. O mio
  cognato si persuade di metter fuori questo danaro,
  o bisogna che lo trovi io. In ogni modo tu devi
  aiutarmi." </p>
<p> Cortis rispose ch'era impossibile. Doveva
  partire per la montagna l'indomani mattina
  all'alba e non si teneva neppur sicuro di
  ritornare la sera. La contessa ebbe un bel
  disperarsi. Egli fu freddo e inflessibile come il
  ghiaccio. </p>
<p> Potendo vincere, aveva il dovere di battersi.
  Ogni sentimento, fosse anche l'amore, scompariva
  sempre in lui senza lotta, davanti alla lucida e
  sicura visione di un dovere. Si alzò, promise che
  scriverebbe ad Elena la sera stessa e partì per
  Villascura. </p>
<p> Nel passare davanti alla casina vestita di rose
  dove era lo studio d'Elena, pensò a una sera di
  dodici anni addietro, ch'Elena era venuta dal
  prato al suo studio con un fiore rosso nei
  capelli, accesa in viso, dicendo: "Oh, Daniele,
  come ho corso!" e poi era corsa via ancora,
  gittando una risatina al vento. Ora il prato era
  deserto, lo studio chiuso, lei lontana. E lo
  amava, soffriva, era infelice. Cortis strappò una
  delle rose che fiorivano davanti alla porta dello
  studio. </p>
<p> "Ah, Elena" diss'egli, "ti domando a Dio!" </p>
<p> Dopo di che non ci pensò più, si mise a
  discorrere con Pitantòi che portava dei gamberi
  alla contessa. Solo a sera tarda tornò a quel
  pensiero. </p>
<p> Dopo avere scritto nel suo studio, con Saturno
  ai piedi, una dozzina di biglietti, suonò per il
  domestico e dispose che fossero recati alla posta.
  Quindi, congedatolo, prese un foglio grande e si
  pose a scrivere velocemente: </p>
<p> </p>
<p> Villascura, 30 giugno 1881. </p>
<p> "Elena, </p>
<p> "Credevo trovar te, la tua voce, il tuo viso, il
  tuo cuore; ho trovato i tuoi ringraziamenti e
  saluti. Cosa avevi scritto nel biglietto che la
  zia raccolse nel tuo tavolino? Cosa hai creduto,
  Elena, di poter lacerare e cancellare? Io, che sto
  scrivendo in questa grande stamberga vuota di
  Villascura, col cervello stanco e col cuore amaro,
  mi sento malgrado i tuoi carissimi ringraziamenti
  e saluti, l'anima tua qui, presso a me. "Era
  meglio che mia madre fosse morta veramente. Non te
  ne dico altro. È ben difficile ch'io la riveda
  così presto. Provvederò a lei come devo, ma da
  lontano. Sai cosa me ne resta nel cuore? La
  memoria di mio padre, ancora più alta e serena.
  "Sono venuto via da Lugano a precipizio per la mia
  elezione che va a rotoli. Me ne rincresce per i
  miei poveri amici che ne soffriranno nel fegato,
  quelli che ne hanno. Venni difilato da Lugano a...
  Alla stazione mi fischiarono, ma poi feci un
  discorso politico al circolo elettorale e offersi
  più tardi, al caffè, un indefinito numero di
  schiaffi; credo proprio non essere in debito verso
  quegli eccellenti miei fratelli. "Il discorso,
  molto cattolico ma sempre dal punto di vista dello
  Stato, mi andò così e così. Sai che non sono
  ancora oratore (lo sarò!) e poi mi avevano appena
  detto ch'eri andata via. E poi l'atmosfera era
  carica di fluido idiota. Invece la offerta degli
  schiaffi, meno cattolica, andò benissimo, e non
  sarò neppure indotto in tentazione di aggiungervi
  una sciabolata. Del resto, io ho inteso dare una
  lezione o un esempio, come vuoi, per amor del
  prossimo: e credo aver bene operato con il senno e
  con la mano. Finalmente l'amico Schiro, inviatomi
  da tua madre, mi portò a villa Carrè bestemmiando
  il sole onnipotente; e io intanto ho pensato con
  violenza a una signora fredda come il ghiaccio. Ci
  siamo fermati un momento di qua dalle Rocchette,
  presso gli abeti che sai; di là ho fatto un
  viaggio sentimentale sino a un certo praticello
  dove quella signora colse una volta, se si
  ricorda, il colchico d'autunno di cui la richiesi
  e ch'ella si nascose in seno, opponendomi i suoi
  silenzi marmorei. A villa Carrè trovai mia zia
  molto afflitta e tuo zio adorabilmente idrofobo.
  Non ho potuto dargli che una stretta di mano e una
  pillola di chinino e non abbiamo parlato di te,
  benchè egli avesse male al capo e io al cuore per
  cagion tua. Invece me ne ha parlato molto tua
  madre. "Cos'hai fatto, Elena? Io non pretendo
  averlo perfettamente inteso dalla zia Tarquinia,
  che poi non lo ha inteso ella stessa; ma per
  quanto me ne ha detto, si tratta di un intrigo
  sottile e audace, ordito da te per la quiete di
  casa Carrè. Per la quiete d'un giorno e la
  continua tortura di poi. Tua madre trema per te,
  farebbe qualunque sacrificio per dissipare una
  collera che si rovescierà su te sola. Quanto a me,
  ti conosco meglio di tua madre e non ho paura. È
  un altro sentimento che freme nel mio cuore; è uno
  sdegno che non dirò. A ogni modo, rassicura questa
  povera donna verso la quale sei forse, qualche
  volta, ingiusta. "Dio mio, Elena, perchè non ti ho
  trovata qui? Perchè ti sei fatta scrupolo di
  lasciarmi una parola migliore? "Ho colto stasera
  una rosa presso alla porta del tuo studio. La sua
  delicata bellezza, recisa e posata qui sopra un
  barbaro volume di Hansard, muore con una gravità
  mesta che ricorda te in certi momenti. Pensai,
  guardando il tuo studio, al tempo passato e a
  quello che avrebbe potuto essere. Noi vivremmo fra
  le rose, Elena. È mai questa la sorte di anime
  come le nostre? Noi siamo temprati per la guerra e
  la tempesta, siamo armi in una mano ignota che non
  posa mai e non ci lascia posare, e come ci
  stringe! "Domani mattina vado a portare il mio
  vangelo sui montiPredicherò a... e a... So che a
  te, altera creatura, questo non piace; ma non è
  uomo politico nè patriota chi non sa deporre a
  tempo e luogo queste deboli fierezze. Io sono
  altero quanto te, e se il mondo sapesse il cuore
  che ho quando sollecito i voti degli elettori
  <hi>assai mi loderebbe.</hi> Quand'anche poi gli
  elettori mi lasciassero, come oggi è probabile, a
  Villascura, non ne sarei accorato. Calcolo di
  avere ancora nei nervi trentacinque anni di vita
  politica; dovessi perderne due alla porta della
  Camera, non sarebbe una rovina. Però non
  dissimulerò a te, come la dissimulo agli occhi del
  mondo, una certa agitazione, uno spirito
  d'inquietudine, che, fino a domenica, mi lascerà
  probabilmente dormir poco. "Sai che la sera prima
  della mia partenza mi hai detto: "Scrivimi."
  Questa è la seconda volta che lo faccio, e se la
  santa inquisizione vedesse le mie lettere, non vi
  troverebbe che riprendere; non vi troverebbe una
  sola delle parole che posso aver dette a questa
  rosa moribonda, la quale non le ripeterà. Dunque
  rispondi! Se non lo fai presto e a lungo, verrò a
  chiederti delle spiegazioni dovunque tu sia.
  "Adesso vado a cercare un po' di fresco nel
  laghetto dei giardini. Sono le undici e mezzo, non
  c'è luna; sarà difficile distinguervi un pesce da
  un candidato; ma sta tranquilla, gli uomini
  politici non affondano mai. "Addio, Elena. Se
  domenica la mi va male, mi seppellisco nei
  giardini per un mese con Shakespeare e te.</p>
<p>DANIELE."</p>
<p> Uscì con Saturno e si cacciò nelle ombre folte
  del viale dei carpini che mette al lago: un ovale
  specchio d'acqua cinto di piante nere e adombrato
  dalla imminente montagna del Passo Grande. Pochi
  minuti dopo, Saturno, proteso sull'orlo della
  riva, dimenava lentamente, con un rantolo sordo,
  la coda, e scrosci sonori scoppiavano in mezzo
  alle buie acque immobili, da lontano. </p>
</div>
<div type="chapter">
<head>CAPITOLO DECIMO</head>
<head>GLI AFFARI DEL BARONE</head>
<p> I Di Santa Giulia erano a Roma da due giorni, e
  il barone non aveva ancor detto una parola a sua
  moglie. Tenevano due camere e un salotto
  all'<hi>Hôtel Bristol</hi>, avendo lasciato un
  mese prima, per andare nel Veneto, il loro solito
  quartiere di via Quattro Fontane. Il senatore
  aveva scelto l'<hi>Hôtel Bristol</hi>, in piazza
  Barberini, per non dilungarsi troppo dal vecchio
  alloggio; benchè di luglio, a certe ore del
  giorno, piazza Barberini bruci. È vero che il
  senatore ne soffriva poco. Si alzava dopo le due,
  usciva e non rientrava che all'alba. Elena non lo
  vedeva neppure. Il primo giorno la cameriera
  dell'albergo le aveva detto che il signor barone
  era uscito e avrebbe pranzato fuori. Il secondo
  giorno si trovò in salotto quando suo marito passò
  accigliato e duro. Nè lui nè altri le disse
  niente; lo udì tornare alle quattro del mattino.
  Era una cosa naturale, ora. </p>
<p> Meglio così per Elena; meglio non vederlo,
  meglio sapere ch'era fuori; poco le importava il
  dove, se al Senato, se al club, o in qualche casa
  equivoca dove si giuocasse più forte e più
  segretamente che al club. Le avevan sussurrato,
  tempo addietro, di un luogo simile nei pressi di
  piazza Barberini. Era forse là che suo marito
  passava le notti. Le era venuto questo pensiero la
  prima notte udendolo camminare nel salotto. Non
  che ne fosse turbata; vi era indifferente. </p>
<p> Neppure di Cefalù si turbava; attendeva con
  apatia il mare e la solitudine. Forse potevano
  diventarle amici; ma si curava poco anche di
  questo. </p>
<p> Era dai primi giorni del suo matrimonio ch'ella
  non provava uno scoramento così profondo. Il suo
  virtuoso sacrificio, il suo proposito, fermato e
  in parte eseguito, di togliersi, per quanto era in
  lei, dal cuore e dal cammino di Cortis, non le
  recava neppure quella sicura coscienza dell'opera
  buona che esalta lo spirito. Sentiva invece
  acutamente il male che doveva aver fatto a Cortis
  con il suo freddo biglietto; si odiava, certi
  momenti, per essere stata troppo più dura che non
  convenisse, per non avergli neppur fatto cenno
  della lettera ricevutane da Lugano. E subito dopo
  si rimproverava queste ribellioni del cuore,
  queste debolezze della volontà. </p>
<p> Appena arrivata a Roma scrisse un biglietto
  sufficientemente affettuoso alla mamma. Alla
  lettera dello zio Lao rispose il giorno dopo,
  ringraziando e non accettando il danaro offerto.
  Scherzò sulla predica che il burbero signor zio le
  aveva fatta a suon di polka per questo benedetto
  danaro, scherzò sulla prodigalità del predicatore.
  Parlò poi del caldo di Roma dove non c'era più
  nessuno, disse che sospirava il mare e che avrebbe
  preferita la Sicilia ai soliti bagni noiosi del
  continente. Chiuse la lettera annunciando che
  stava per andare ai Cappuccini a prendere un po'
  di fresco e a pregare per gli zii reumatizzati. </p>
<p> Si stupiva amaramente, scrivendo, si sentiva
  umiliata di saper recitare così bene la commedia.
  Tutto oramai le compariva commedia nella vita,
  tutto le compariva falso, facce, parole e opere
  umane. E il <hi>sì</hi> dell'altare, non poteva
  considerarsi un "<hi>sì</hi>" da commedia? </p>
<p> A quest'idea il suo sangue insorgeva. Mai, mai!
  Nessun sentimento, neppure il religioso, parlava
  così forte in lei come la fiera lealtà. Non
  credeva, del resto, nella propria religione; sua
  madre era sempre andata troppo a messa, e suo zio
  troppo poco. Aveva solo una triste fede austera in
  Dio, una fede che s'interdiceva, come impuro e
  indegno, ogni desiderio di premio, di felicità
  personale, sia nella presente vita che nella
  ventura. E talora questa stessa ultima luce pareva
  mancarle. Anche lì, ai Cappuccini, quando avrebbe
  voluto pregar con fervore, chiedere aiuto a Dio
  contro se stessa, le tornava viva nel cuore una
  sinistra impressione riportata in quella chiesa,
  anni addietro. Un laico le aveva fatto vedere le
  orribili cappelle mortuarie senza troppo
  commuoverla; poi, in chiesa, le aveva detto
  placidamente, con la sua faccia marmorea: "Sotto
  questa pietra è sepolto il cardinale Barberini,
  fondatore del tempio. Qui, signora; veda la
  iscrizione: <hi>hic jacet pulvis, cinis et
  nihil</hi> che vuol dire polvere, cenere e
  niente." </p>
<p>
  <hi>Pulvis, cinis et nihil.</hi> Elena aveva
  guardato con stupore e paura le parole incise
  sulla lapide sepolcrale, come se venissero su dal
  mondo dei morti a dire il triste mistero
  dell'essere umano, <hi>pulvis et nihil</hi>, a
  negare lo spirito; e l'uomo dalla faccia marmorea
  le era apparso il sacerdote di una tragica
  religione della morte e del niente. A Roma ella
  era spesso assalita da questi miasmi di
  scetticismo desolato; li sentiva nelle sparse
  rovine di una fede morta, nel fasto invecchiato di
  un'altra fede inferma, nella campagna che le cinge
  entrambe di silenzio e di solitudine. </p>
<p> La seconda sera dopo il suo arrivo andò in
  carrozza da Loescher a pigliare le <hi>Mémoires
  d'Outre-tombe</hi>, e vi fu veduta dal senatore
  Clenezzi di Bergamo, un vivace vecchietto che
  l'avrebbe adorata ginocchioni per la sua bellezza,
  per il suo ingegno e perchè non gl'infliggeva mai,
  <hi>rara avis</hi>, nè biglietti di concerti, nè
  associazioni a opere di autori deputati. Non
  sapeva che Elena fosse a Roma. Le baciò la mano
  con una commozione insolita e non rifiniva di dire
  "cara donna Elena, cara donna Elena!" tanto che il
  commesso di Loescher, ritto lì con il
  Chateaubriand in mano, sorrideva. Elena gli disse,
  tornando alla sua carrozza, che credeva fermarsi
  ancora qualche giorno prima di andare ai bagni e
  che sperava rivederlo. </p>
<p> "Alle Quattro Fontane?" domandò il senatore. </p>
<p> "No, al Bristol." </p>
<p> "A che ora non si trova Suo marito?" </p>
<p> Elena si mise a ridere. </p>
<p> "Io non lo vedo mai" diss'ella. "Venga quando
  vuole. Perchè ha paura di trovar mio marito? Si
  sono bisticciati?" </p>
<p> "Non è questo" rispose il vecchietto. </p>
<p> "Allora?" </p>
<p> Quegli l'aiutò a salire in carrozza. </p>
<p> "Son proprio così vecchio?" diss'egli. "Lei mi
  dà una coltellata, ma vengo egualmente, sa." </p>
<p> "Va bene" rispose Elena sorridendo. "Venga, e se
  c'è ancora qui qualcuno dei nostri amici, me lo
  porti. Sono sempre sola; venga presto se vuol
  trovarmi." </p>
<p> "Madonna, non sa niente!" disse fra sè il
  Clenezzi rientrando da Loescher mentre la carrozza
  scendeva verso piazza Colonna. </p>
<p> Si recò l'indomani all'<hi>Hôtel Bristol.</hi>
  Elena gli fece un'accoglienza quasi rumorosa, gli
  parlò di questo e di quello con una gaiezza
  febbrile che lo imbarazzò non poco. Le rispondeva
  a monosillabi, si contorceva sulla sedia, aveva
  l'aria di starci male e di non potersene alzare,
  tanto che Elena gli disse: Cos'ha, Clenezzi? Pare
  <hi>une âme en peine.</hi> Dica su. Lei ha da fare
  un discorso in Senato; no?" </p>
<p> "Madonna!" esclamò il senatore spaventato. </p>
<p> "No, no, in Senato no." </p>
<p> Elena pensò un momento. </p>
<p> "Ah" diss'ella, abbassando la voce al tono di
  una gelida indifferenza, "è a me che vuol parlare.
  Qualche cosa in cui c'entra mio marito?" </p>
<p> L'imbarazzo di colui gli cadde a un tratto,
  scoperse uno sguardo angoscioso, una faccia
  trepida. </p>
<p> "Dunque lo sa?" diss'egli. </p>
<p> Elena crollò il capo, alzando le spalle e le
  sopracciglia, rispose con voce appena
  intelligibile: </p>
<p> "Non so niente." </p>
<p> Clenezzi, stupefatto, restò lì a bocca aperta,
  non sapendo se proseguire o fermarsi. Elena mosse
  le labbra a un altro sussurro: </p>
<p> "Dica." </p>
<p> Parve al senatore ch'ella fosse indifferente.
  Protestò, rosso rosso, che non aveva nessuna
  voglia di entrare in certi discorsi, che solo un
  sentimento di devozione ve l'avrebbe potuto
  indurre, ma che se a donna Elena non gliene
  importava nulla, lui non voleva... </p>
<p> "Clenezzi!" diss'ella interrompendolo con
  accento di dolente rimprovero; e gli stese la
  mano. </p>
<p> Queste bizze del suo vecchio amico le erano
  familiari; egli aveva, a sessant'anni, il fuoco
  d'un ragazzo di venti. </p>
<p> "Mi scusi" rispose questi, baciando con certa
  ingordigia la bianca mano affilata. "Ho torto. Son
  di Bergamo, son nato sul Brembo, son furioso." </p>
<p> "No, no" interruppe Elena, "ma senta. Se avessi
  figli! Però mi dica. Tutto quello che posso per
  mio marito, lo devo fare e lo farò." </p>
<p> Allora il senatore le domandò se non avesse mai
  sospettato di qualche disordine negli affari di
  suo marito. Sì, ell'avrebbe potuto sospettarne da
  molto tempo se si fosse curata di certi ceffi che
  venivano a cercar di suo marito, di certe lettere
  che lo irritavano, del tempestare che faceva per
  ogni piccola spesa domestica. Sapeva pure che
  giuocava, n'era stata informata prima da lettere
  anonime pervenute a lei e a suo zio; poi un'amica
  zelante gliel'aveva sussurrato a Roma. Nel maggio,
  prima di andare a Passo di Rovese, suo marito
  l'aveva richiesta d'interporsi presso i Carrè per
  fargli avere una certa somma. </p>
<p> Elena si fermò a questo punto. A Clenezzi pareva
  impossibile che il barone non avesse lasciato
  trapelar niente a sua moglie delle minacce che gli
  pendevano sul capo. Era proprio così. Donna Elena
  non ne sapeva niente e le tornava in viso la
  gelida indifferenza di prima. L'altro incominciò
  allora bruscamente a dire che poteva trattarsi
  dell'onore e della libertà. </p>
<p> Elena si scosse. </p>
<p> "Non credo!" diss'ella. </p>
<p> Sapeva di avere un marito rude, violento,
  vizioso. Non lo credeva capace di un delitto
  ignobile. </p>
<p> "Ah, donna Elena!" esclamò Clenezzi con uno
  sguardo che diceva cento cose. E raccontò che, due
  mesi addietro, l'avvocato Boglietti, mandatario di
  un istituto siciliano di credito, era venuto alla
  Presidenza del Senato portando una gravissima
  accusa contro il senatore Di Santa Giulia.
  Quell'istituto aveva incaricato lui, suo
  consigliere d'amministrazione, di esigere un
  capitale dovuto da una casa bancaria di Roma e di
  depositarlo presso il Ministero delle finanze per
  certa cauzione. Di Santa Giulia aveva eseguito la
  prima parte dell'incarico, non la seconda. Il
  Consiglio d'amministrazione, scoperta la cosa,
  aveva immediatamente chiesto spiegazioni al suo
  incaricato. Qui c'era un punto buio. Pareva che Di
  Santa Giulia avesse addotto un pretesto qualsiasi
  e persuaso con larghe promesse il Consiglio, dove
  sedevano alcuni suoi aderenti, a non procedere
  oltre. Ma la cosa s'era risaputa fuori e il
  Consiglio aveva pur dovuto agli ultimi di maggio
  eccitare Di Santa Giulia alla restituzione del
  danaro e al risarcimento dei danni entro il 18
  giugno, con la minaccia di un procedimento penale
  per appropriazione indebita. Il barone aveva
  chiesto allora una rateazione del pagamento,
  proponendo di sborsare metà della somma il 30
  settembre di quest'anno e l'altra metà il 31 marzo
  1882. Egli confidava che i suoi amici del
  Consiglio gli farebbero approvare una convenzione
  su tale base. Invece l'avvocato Boglietti aveva
  ricevuto l'incarico di tentare per l'ultima volta
  una soluzione pacifica, chiedendo l'immediato
  pagamento di un terzo della somma e consentendo
  che il rimanente debito fosse saldato in due
  volte, giusta la proposta del barone. In mancanza
  del pagamento c'era l'ordine di denunciare il
  senatore Di Santa Giulia all'autorità giudiziaria.
  L'avvocato aveva creduto bene di rivolgersi tosto
  alla Presidenza del Senato, informandola di ogni
  cosa, onde trovasse modo di evitare un così grande
  scandalo e di costringere il barone
  all'adempimento del proprio dovere. Allora la
  Presidenza aveva telegrafato, il 29 giugno, a
  Passo di Rovese, richiamando a Roma il senatore Di
  Santa Giulia. Il primo luglio, alle quattro pom.,
  poche ore prima che Elena e Clenezzi
  s'incontrassero da Loescher, un membro
  dell'Ufficio di Presidenza s'era fatto promettere
  dal barone che addiverrebbe al chiesto pagamento
  prima del 7, o rassegnerebbe le dimissioni da
  senatore del Regno. </p>
<p> Ora non c'era nessuna probabilità che Di Santa
  Giulia potesse trovare il danaro necessario. Lo si
  diceva invescato nedebiti fino ai capelli. Gli
  verrebbe in aiuto la famiglia di sua moglie? </p>
<p> "In questi casi" s'affrettò a conchiudere
  Clenezzi "non ci sono che i parenti." </p>
<p> "Credo" incominciò Elena "che la roba mia sia
  sfumata; e pensa Lei che la mia famiglia non abbia
  mai fatto niente?" </p>
<p> "Capisco; ma..." </p>
<p> Elena pensò un poco. </p>
<p> "La somma?" diss'ella. </p>
<p> "Dalle dodici alle quindici mila lire. Se si
  trovano, suo marito non deve manco vederle.
  Bisogna consegnarle all'avvocato Boglietti, prima
  di giovedì." </p>
<p> "Ah, caro Clenezzi" sospirò Elena, "se il danaro
  potesse tutto! Basta, poniamo che si trovi; io lo
  faccio avere a Lei? Dopo ci pensa Lei? Se
  occorresse ritirarlo dalla Banca Nazionale, me lo
  fa Lei questo piacere?" </p>
<p> Il senatore, che per donna Elena e pur di non
  metter fuori quattrini sarebbe andato sul fuoco,
  si pose, con devozione commossa, agli ordini suoi.
  Guardò l'orologio. Quel giorno si doveva
  presentare al Senato il progetto di riforma
  elettorale, e forse si sarebbe discusso sulla
  composizione dell'Ufficio centrale. Gli premeva
  trovarsi per tempo in Senato. </p>
<p> "Speriamo" diss'egli, alzandosi. </p>
<p> "Cosa?" rispose Elena con un sorriso così amaro,
  con uno sguardo così triste che al povero senatore
  vennero quasi le lagrime. </p>
<p> "Che La mi scusi tanto!" esclamò. "Io sono un
  povero vecchio, io sono un povero fatuo, ma se Lei
  fosse la mia ragazza, Madonna Signore! La porto su
  al mio paese com'è vero Dio, e quel muso che
  venisse a prenderla, in Brembo a pedate!" </p>
<p> "No, no" diss'ella bruscamente, quasi offesa.
  "Lei non mi conosce." </p>
<p> "E me?" ribattè il senatore. "Mi conosce? Vorrei
  vedere." </p>
<p> Parve ch'Elena avesse paura di discutere questo
  punto perchè s'affrettò a replicare: </p>
<p> "No, no, vada al Senato, vada al Senato" e toccò
  il bottone del campanello. </p>
<p> Rimase sola, ritta, in mezzo alla camera,
  fissando con il suo solito sguardo vitreo la
  piazza, il Tritone della fontana. Un cameriere
  aperse l'uscio e disse: "Desidera?" Ma ella non
  rispose. Colui ripetè: "La signora baronessa
  desidera?" </p>
<p> "Ah!" fece Elena, lo guardò senza raccapezzarsi,
  e soggiunse: </p>
<p> "Niente." </p>
<p> Appena il cameriere si fu ritirato, ella si
  ricordò d'averlo fatto venire e perchè, corse
  all'uscio, gli gittò dietro due parole, "Una
  carrozza!", e tornò lentamente a contemplar la
  fontana. Era dentro a lei una confusione di
  pensieri, un viavai d'immaginazioni commiste a un
  sentimento nuovo, il ribrezzo del marito, lordo di
  danaro altrui. E poi pareva che tutto questo
  tumulto si chetasse; come se le si fosse aperta in
  fondo allo spirito una invisibile uscita. Restava
  un vuoto, un buio; e come gli occhi guardavano
  inconsciamente la fontana, così tornavano
  inconsciamente alla bocca poche parole lette
  mezz'ora prima nelle <hi>Mémoires
  d'Outre-tombe</hi>, le parole della povera De
  Beaumont a Tivoli: "Il faut laisser tomber les
  flots." </p>
<p> Ma questo mortale silenzio interiore non poteva
  durare in Elena. Appena il cameriere tornò ad
  avvertirla che la carrozza era pronta, si scosse,
  non pensò più se non a fare quel che doveva. Si
  fece portare in fretta al telegrafo e vi scrisse
  un telegramma per lo zio Lao, accettando il danaro
  prima rifiutato, sollecitandone l'invio e
  promettendo spiegazioni per lettera. Nel
  tornarsene all'albergo, amaramente contenta di sè,
  pensava ai turbati commenti che del suo telegramma
  si farebbero a villa Carrè, alle collere dello
  zio, ai lamenti della mamma. Le vennero in mente,
  chi sa perchè, anche le povere rose che guardavano
  nella sua cameretta deserta. Dalla mamma aveva
  ricevuto, la mattina del giorno avanti, una
  lettera piena d'affetto, di paure, di rimproveri.
  Cosa penserebbe adesso? Sull'angolo dei Due
  Macelli e del Tritone credette veder suo marito
  prendere frettoloso una viuzza a sinistra. Una
  breve vampa di collera le salì al viso. Sarà stata
  lì vicino questa casa di giuoco? Ella fu per
  scendere e raggiungerlo. Prevalse il disprezzo; lo
  lasciò andare. Rozzo, violento, vizioso, lo
  conosceva da un pezzo; ma gli aveva sempre
  attribuito una certa grossolana onestà, una
  brutale franchezza da barbaro; anche del cuore.
  Ora no: ora quel danaro altrui glielo rendeva
  immondo. Lo lasciò andare. </p>
<p> All'albergo trovò la lettera di Cortis.
  Lasciando a Passo di Rovese quell'arido biglietto
  per lui il suo proposito era stato d'irritarlo, di
  far sì che non le avesse a scrivere, almeno per un
  gran pezzo. Nella lontananza, nel silenzio c'era
  da sperare; non per sè ma per lui. Trasalì,
  vedendosi fallito il disegno, di una gioia
  invincibile; e non sapeva ella stessa, nell'aprir
  la lettera, se avesse paura o desiderio di parole
  appassionate. La divorò, prima, da capo a fondo,
  correndo via sulle poche espressioni d'affetto
  come se bruciassero; specialmente su queste: "non
  vi troverebbe una sola delle parole che posso aver
  detto a questa rosa moribonda, la quale non le
  riporterà." Pensò che Cortis non avrebbe dovuto
  scrivere così; e, giunta alla fine, tornò di
  slancio alla prima pagina dov'egli parlava di sua
  madre, rilesse quelle poche righe sconsolate, ne
  ebbe un dolor profondo. Non sentiva più, in quel
  momento, i dolori propri, nè la dolcezza di
  sapersi amata. Era tutta nel cuore di lui,
  soffriva con esso, sentiva quel disinganno, quella
  solitudine amara, la sentiva tanto che n'ebbe
  paura ella stessa; le parve di non appartenersi
  più, di essere diventata una parte di lui. E
  l'elezione? Daniele ne parlava scherzando, ma
  c'era lì e in altri luoghi della lettera una
  gaiezza nervosa che tradiva il turbamento
  dell'animo. Un impeto di sdegno contro quegli
  stupidi elettori fe' tremar le mani e le labbra
  mute d'Elena. Prima un impeto di sdegno, poi un
  impeto d'orgoglio; l'uomo ch'ella amava non poteva
  piacere alla folla. Però non le veniva neppur
  l'ombra d'un dubbio sull'avvenire. L'avvenire di
  Cortis non era certo in poche mani d'idioti. E
  questo c'era di buono e di confortante nella
  lettera, che vi si sentiva una energia morale più
  forte dell'amore, un animo grande che poteva
  soffrire per l'abbandono di una donna, ma non
  accasciarsi, non declinare dalla sua via. Così,
  così Elena lo amava! Quanto a sè, qualunque
  dolore, qualunque sorte le toccasse, non ne doveva
  importar niente a lei stessa, nè al mondo, nè a
  Dio. </p>
<p> Una fugace visione la smentì, le mostrò il
  laghetto cheto di villa Cortis e, seduto sulla
  riva, Daniele. Ella gli sedeva a fianco, fuggita
  da Roma, da un marito indegno; le ombre dei
  giardini, il lago e i loro cuori erano una pace
  sola fin dentro alle più nascoste profondità.
  Cacciò con un subito aggrottar del ciglio la
  immagine. Non sarebbe mai! Cortis non doveva amar
  lei. Ella non poteva offrirgli, sacrificando sè,
  che un febbrile presente e un avvenire sinistro;
  anche solo lasciandosi amare idealmente, gli
  contristava la vita. Egli era solo al mondo e lo
  aspettavano, sulla via prescelta, fatiche,
  angoscie, ferite; come non avrebbe una famiglia
  per suo riposo e conforto? Bisognava farsi
  dimenticare. Pensò al piccolo prato presso gli
  abeti, dove era sceso Cortis, pensò al colchico
  d'autunno, al vago fiore dal succo mortale che
  aveva voluto ostinatamente per sè; sorrise e
  pianse. </p>
<p> Suo marito non ricomparve in tutto il giorno.
  Elena avrebbe dovuto andare in via Urbana da certi
  amici che le facevano il favore di custodire i
  suoi argenti di casa, ma non si sentì in grado di
  veder gente, di mettersi una maschera gaia. Lesse
  e rilesse, nelle Mémoires, tutti quei passi di cui
  le aveva parlato Cortis, ma sopra tutto le lettere
  di madama di Caud; e tornava ogni tanto a quelle
  parole sull'urtar di passaggio, senza volerlo, nel
  destino di un altro. Non pranzò. Alla sera,
  dolendole, per il continuo leggere, il capo e gli
  occhi, sentendosi morire nell'afa delle sue
  camere, si fece portare, in carrozza, fuori di
  porta Pia. L'ultimo tramonto colorava di viola i
  monti della Sabina, l'aria era fresca, Elena non
  fece che piangere; ma l'ora mesta, la solitudine,
  e, laggiù, verso ponte Nomentano, le rovine sparse
  per la campagna avevano voci di consenso con lei,
  le rendevano il pianto meno amaro. Nello scendere
  a ponte Nomentano il cocchiere mise i cavalli al
  passo. Una vecchia domandò l'elemosina alla bella
  signora, l'ebbe, e vedendole gli occhi lagrimosi,
  le disse: </p>
<p> "Fija mia, Dio te ne darà pace." </p>
<p> Nello stesso momento Elena si sentì correre un
  brivido nella persona, pensò alle febbri, a una
  pace possibile e desiderabile, alle parole
  marmoree dei Cappuccini: "pulvis, cinis et nihil."
  Tornando verso Roma si vedeva davanti, un po' a
  destra, la luna falcata cader sui cipressi di
  villa Albani, sentiva tratto tratto, lungo i
  giardini, un odore acuto di magnolie. Vicino a
  porta Pia incontrò un cavaliere e un'amazzone,
  giovani, belli sui loro cavalli focosi. A lei le
  voci della sera parlavano di tristezza, ma quanto
  dolcemente non dovevano parlare agli altri
  d'amore! </p>
<p> Alle dieci della sera le giunse un telegramma
  dallo zio Lao che incominciava promettendo il
  danaro fra tre giorni per mezzo della Banca
  Nazionale, e seguiva: "Nelle elezioni d'oggi
  Cortis ebbe voti 342, X. 339. Eletto Cortis." </p>
<p> Elena si sentì un lampo di piacere nel cuore,
  una vampa nel viso e nel cervello. Si portò la
  palme alla fronte, bruciava; alle tempia,
  battevano. </p>
<p> Eletto Cortis! Egli aveva vinto, aveva superato
  il primo gran passo, doveva esser felice. Sarebbe
  venuto a Roma, vi avrebbe dimorato lunghi mesi,
  mentre vi poteva essere anche lei. No, no, gran
  Dio, via questo pensiero! Lei andava a Cefalù per
  restarvi sempre, per non rivederlo nemmanco, non
  esserne riveduta, sopra tutto, e tradirsi. Oh
  Signore, e non mandargli neppur una parola! Cosa
  penserebbe mai di un silenzio simile? Certo che ne
  indovinerebbe la causa vera; non sarebbe peggio?
  Ci voleva una riga, una parola; e allora bisognava
  rispondere alle sue molto freddamente, molto
  duramente, per allontanarlo! Si pose a scrivere
  questa risposta dura e fredda colla febbre nel
  corpo e nell'anima: </p>
<p>Roma, 2 luglio 1881.</p>
<p> "Caro cugino, </p>
<p> "Mi annunciano la tua elezione. Sono
  sinceramente lieta di vederti sulla via maestra
  per un cammino che desidero onorevole e felice. </p>
<p> "Ebbi pure la tua lettera, e quello che scrivi
  di Lugano mi fece gran pena. Affretto con i miei
  voti il momento... </p>
<p> Qui due lagrime le caddero sul foglio, ma ella
  tirò avanti a scrivere stringendo le labbra
  convulse: </p>
<p> "... in cui una donna pura e fedele ti
  consolerà, scalderà il tuo focolare deserto. </p>
<p> "Io penso e ho sempre pensato a te con amicizia,
  ma non vi può essere nel mio cuore e non posso
  ammettere in te un sentimento diverso. Sono quindi
  costretta a dirti che alcune frasi del tuo
  biglietto da Lugano e della lettera d'oggi mi
  spiacciono, mi offendono. Spero non sarà molto
  difficile mutare d'animo e di linguaggio;
  altrimenti preferirei non avermi a trovar teco." </p>
<p> Elena cessò di scrivere. Era stato troppo grande
  lo sforzo di cercar queste parole dure; la
  fantasia, stimolata dalla passione e dalla febbre,
  gliene diceva di troppo diverse. Non sapeva come
  continuare. E mentre cercava una via cogli occhi
  fermi sul foglio bianco, mentre passava di
  pensiero in pensiero, la sua mano inconscia
  scrisse lentamente "d'inverno, d'estate, da presso
  e..." </p>
<p> Si scosse, vide e lacerò il foglio. Soffriva,
  era mortalmente stanca, ma il pensiero di trovarsi
  ancora lì, all'indomani, quella lettera sul
  tavolino, le metteva paura. Prese un altro foglio
  e ricopiò il primo fino alla parola teco. </p>
<p> "Mi permetterai" continuò "di essere assai
  breve. Trattenendomi a Roma pochi giorni, debbo
  camminar molto e alla sera mi trovo stanchissima.
  Ti prego di dire alla mamma e allo zio che sto
  benissimo e mi diverto. Roma mi affascina sempre! </p>
<p> "Addio e mille felicitazioni ancora dalla </p>
<p>tua affezionatissimama cugina </p>
<p>ELENA DI S.G."</p>
<p> Chiuse la lettera e la mandò subito alla posta.
  Appena partito il cameriere sentì rimorso di non
  avere nemmeno scritto a Cortis che le rincresceva
  dargli quest'afflizione; ma poi disse a se stessa
  ch'egli, con il suo carattere, si sarebbe irritato
  e non afflitto di quella lettera. Meglio così!
  Perchè certo l'amore di Cortis non somigliava alla
  inestinguibile passione sua. Egli ora andrebbe in
  collera, non le scriverebbe più; era facile,
  durante quel silenzio sdegnoso, uscirgli poco a
  poco dal cuore. Ma, e se venisse a Roma subito? Se
  lo dovesse vedere? </p>
<p> Elena passò la notte in una veglia affannosa,
  tribolata da continui fantasmi. Si addormentò
  all'alba e si vide, in sogno, sulla riva del
  laghetto di Villascura, sola, con un volume di
  Shakespeare fra le mani, fissi gli occhi
  nell'acqua immobile, fisse nel cuore le parole
  malinconiche di Porzia nel <hi>Mercante di
  Venezia</hi>: "Il mio piccolo corpo è stanco di
  questo gran mondo." </p>
<p> Alle sei si bussò forte al suo uscio, e perchè
  ella non rispose subito, qualcuno aperse a scosse,
  a urti, a colpi, entrò in camera, tempestando: </p>
<p> "Santo diavolo, è Gaeta qui?" </p>
<p> Elena alzò il capo dal guanciale, vide suo
  marito che spalancava a furia le finestre. </p>
<p> "Che fornace!" sbuffò lui, accostandosi al
  letto. "Come va?" </p>
<p> Elena gli rispose sdegnosamente. Era un bel modo
  di entrare quello? Il barone aveva il pelo
  arruffato, la cravatta in disordine, gli occhi
  lucenti. Vi era in quel suo mugghiare una
  bonarietà di bestione allegro. </p>
<p> "Sei in collera?" diss'egli. "Son tre giorni che
  non ci vediamo." E allungò una mano sul letto, le
  prese un piede. </p>
<p> Elena trasalì, ritirò il piede. </p>
<p> "Lasciami stare" diss'ella. </p>
<p> "Bel modo anche questo!" esclamò il barone.
  "Caro marito, si dice, come stai bono d'essermi
  venuto a trovare dopo quel tiro che t'ho
  giuocato!" </p>
<p> Elena non degnò rispondere. </p>
<p> Colui trascinò una poltrona accanto al letto, vi
  si sdraiò a gambe aperte, sbadigliando. </p>
<p> "Sto bono" diss'egli. "Quanto sto bono!" </p>
<p> "Perchè ho questa voce" soggiunse, "perchè ho
  questa facciaccia di diavolo cefalutano, perchè ci
  ho addosso il fuoco dell'isola, voialtri pupi del
  settentrione mi avete per un Sata-liviti, per un
  Dionigi, che so! Guarda, tu che sei l'angelo del
  paradiso, che non si è degni di toccarti un dito,
  tu mi hai ingannato, tu ti sei provata di
  togliermi la vita, pupattola mia!" </p>
<p> "La vita?" interruppe Elena. </p>
<p> "La vita, la vita! Quelle quindici mila lire
  erano l'onore per me, e ti prego di credere che
  quantunque io sia uno scelleratissimo tiranno, se
  avessi a perdere l'onore, gliela getterei dietro
  sul momento la vita! Là, tu hai fatto il possibile
  perch'io non avessi il danaro, capisci? Ho dovuto
  dare tre notti al diavolo per averlo. E ora sto
  qui bono come un agnello." </p>
<p> Si alzò in piedi, le si accostò con un sorriso: </p>
<p> "E ti voglio bene, cuoruccio mio." </p>
<p> Ella lo respinse con un gesto. </p>
<p> "Hai paura di Cefalù? Allora non ci si va. A
  quegli altri no, ma a te ti perdono. Chi sa dove
  si va. Affogo nel danaro, capisci? Ma bisogna
  voler bene a suo marito, signorina mia." </p>
<p> Una goccia di vino non l'aveva presa; ma la
  fortuna del giuoco, le lunghe veglie e, per così
  dire, l'amore, gli mettevano un chiarore
  d'ebbrezza negli occhi. </p>
<p> "Hai giuocato?" disse Elena. </p>
<p> "Tre notti. Ho guadagnato ventiseimila e
  cinquecento lire. Andrei volentieri ad Aix adesso
  che sono in vena." </p>
<p> "No, no. E l'avvocato Boglietti? Non ci vai
  subito?" </p>
<p> "Accidenti a lui!" imprecò il barone. "Cosa ne
  sai tu? È stato qui quel birbante? Mascalzone! Sì
  che ci andrò e lo pagherò e gli darò anche la rata
  di settembre, e non so se ci si divertirà molto.
  Ah è stato qui il cane? Gli rompo il ceffo,
  stavolta!" </p>
<p> "No" disse Elena, "non ci è stato." </p>
<p> "Oh allora, come lo sai?" </p>
<p> "Non importa." </p>
<p> "E io non te lo domanderò. Mi sento di latte e
  miele stamattina. Di' la verità, io sono un buon
  diavolaccio, un nuvolone che tuona e non dà mai
  grandine. Mi piace un poco di giuocare; niente
  altro. Non ti posso dire i buoni pensieri che mi
  vengono; sarei persin capace, forse, di salutar
  tua madre e tuo zio se m'incontrassi con loro.
  Bisogna volermi bene, bella mia." </p>
<p> Si chinò rapido su lei per un bacio, ch'ella
  ebbe, voltandosi, sui capelli. </p>
<p> "Va via" disse, "chiudi le imposte, lasciami
  quieta!" </p>
<p> "Cosa c'è?" fremette suo marito impaziente. </p>
<p> "Ho la febbre." </p>
<p> Egli credette che mentisse, ebbe un lampo d'ira
  negli occhi e le afferrò il polso. </p>
<p> Si venne mutando in viso, e finì con gittar sul
  letto quella bianca mano inerte, dicendo: </p>
<p> "Lo fai per dispetto? Oggi avevo anche invitato
  gente a pranzo." </p>
<p> "Va bene. È febbre romana. Stasera non l'avrò." </p>
<p> "Febbre romana?" esclamò il barone aggrottando
  le sopracciglia. "Faccio venire un medico." </p>
<p> "Non occorre. So io cosa ci vuole subito
  subito." </p>
<p> "Cosa?" </p>
<p> Elena girò il viso verso di lui. </p>
<p> "Sicilia" diss'ella. </p>
</div>
<div type="chapter">
<head>CAPITOLO UNDECIMO</head>
<head>TRA CEFALÙ E ROMA</head>
<p>
  <hi>Alla baronessa Elena di Santa Giulia, a
  Cefalù.</hi>
</p>
<p>Roma, 19 gennaio 1882.</p>
<p> "Elena. </p>
<p> "Una sola parola. </p>
<p> "Tu sei andata in Sicilia, lo scorso luglio, con
  le febbri, e non hai mai scritto niente a tua
  madre, che lo ha saputo per caso, pochi giorni
  sono, dal senatore Clenezzi. Hai fatto credere che
  saresti ritornata nel Veneto ai primi d'ottobre, e
  poi hai trovato un pretesto per differire sino
  agli ultimi. Agli ultimi d'ottobre hai scritto che
  l'apertura del Parlamento era vicina e che non ti
  pareva opportuno di fare un viaggio così lungo per
  tornare subito sui tuoi passi fino a Roma. Il
  Parlamento fu aperto; tu hai desiderato vedere un
  po' dell'inverno siciliano, venire a Roma dopo le
  vacanze di Natale. Ora tuo marito è qui solo. Egli
  nemmeno risponde alle lettere di casa Carrè;
  notizie sicure e precise da lui non si possono
  avere. La zia Tarquinia partirebbe per la Sicilia
  se lo potesse. Disgraziatamente Lao è a letto,
  come sai, con l'artrite, ed ella non può muoversi
  senza assoluta necessità. Per conchiudere, la zia
  mi scrive stamattina pregandomi di fare una corsa
  costà, di venirti a vedere. "Memore della tua
  ultima lettera, e siccome io sono, per mia
  sfortuna, alquanto dissimile da te, siccome non so
  mutare animo e linguaggio così prontamente come
  un'attrice muta parte e toilette, così risponderò,
  se credi, che sono occupatissimo e non posso
  muovermi da Roma. Addio. </p>
<p>Il tuo affezionatissimo cugino D. CORTIS." </p>
<p>
  <hi>All'illustrissimo sig. deputato Daniele
  Cortis, a Roma.</hi>
</p>
<p>Cefalù, 23 gennaio 1882.</p>
<p> "Illustrissimo signor deputato. </p>
<p> "Ho l'onore di rispondere, a nome e per incarico
  della illustrissima signora baronessa Di Santa
  Giulia, alla ossequiatissima Sua del 19 corrente. </p>
<p> "La nobile signora si trova a letto, sotto la
  mia cura, con leggera febbre reumatica, e non può
  quindi scrivere. Ella significa a V.S.
  illustrissima che, salvo questa indisposizione
  accidentale e di nessuna importanza, la sua salute
  è buona; e che avrebbe moltissimo dispiacere se
  Lei si pigliasse l'incomodo di un viaggio così
  lungo. Aggiunge poi che la predetta indisposizione
  reumatica è stata già portata a cognizione sì
  dell'eccellentissimo signor barone che della
  nobile famiglia Carrè. </p>
<p> "La signora baronessa m'impone pure di porgerle
  i suoi ossequi. </p>
<p> "Sempre agli ordini di V.S. illustrissima,
  umilissimo e devotissimo dottor ANTONINO NISCEMI." </p>
<p>
  <hi>Allo stesso</hi> (riservatissima). </p>
<p> "Per espressa volontà della signora baronessa ho
  dovuto scrivere nei termini ch'ella vede la unita
  lettera e darlene quindi lettura. Ora la mia
  coscienza m'impone di aggiungere, in foglio
  separato, queste poche righe per migliore
  informazione della S.V. illustrissima. </p>
<p> "Infatti la signora baronessa, oltre a una
  condizione generale anemica, è attualmente
  affetta, non da febbre reumatica, ma da leggera
  gastrite lenta, con ingorghi al fegato, probabile
  residuo di un lungo processo infettivo di febbri
  miasmatiche. Il male non avrebbe per sè nessuna
  gravità, ma mi dà pena lo stato generale anemico e
  la estrema depressione morale dell'ammalata. Ho
  incominciato da pochi giorni la cura di certe
  nostre acque minerali che ci vengono da Termini.
  Ho veduto miracoli di queste acque. Speriamo. </p>
<p> "Io non dico a V.S. illustrissima di venire,
  anche perchè la signora baronessa mi parve
  allarmatissima di questo viaggio, per riguardo
  alla di Lei salute, e risolutissima d'impedirlo,
  cosicchè non conviene andar contro alla sua
  volontà. Debbo solo avvertirla di un fatto. Nella
  mia visita di ieri fui soddisfatto assai
  dell'aspetto e dell'umore dell'ammalata. Le
  avevano recata la Sua lettera proprio mentre
  entravo io, si può dire; ed ella non l'aveva
  ancora aperta nè la volle aprire, malgrado le mie
  preghiere, me presente. Pare che l'abbia letta
  appena rimase sola, e passò poi parecchie ore
  agitate, una notte cattivissima, con dolore
  all'ipocondrio destro, dispnea e tosse. </p>
<p> "Io non conosco il contenuto della Sua lettera.
  So tuttavia ch'Ella è stretto congiunto di questa
  signora impareggiabile, la quale mi sembra avere
  un altissimo e meritato concetto della S.V.
  illustrissima. Vorrei dunque pregarla, nella mia
  qualità di medico, di scriverle, sì, per il gran
  bisogno che ha di conforti morali, ma di evitare
  argomenti che possano turbare il suo spirito. </p>
<p> "Ella mi perdoni, rispettabilissimo signor
  deputato, se un sentimento di dovere e di
  rispettosa affezione per la signora baronessa
  m'induce a parlarle così arditamente; e mi creda
  sempre, con profondo ossequio</p>
<p>Suo devotissimo e umilissimo dott. A.N."</p>
<p>
  <hi>Alla baronessa Elena Di Santa Giulia, a
  Cefalù.</hi>
</p>
<p>Roma, 27 gennaio 1882.</p>
<p> "Non m'aspettavo l'ossequioso certificato
  dell'ottimo dottor Niscemi. Una reumatica? Poca
  cosa, ma, tanto, sono entrato assai sgarbatamente
  nella tua camera di ammalata. Perdonami, cara
  Elena. Non verrò a Cefalù, dunque; farò invece una
  chiacchierata romana al tuo capezzale. E cercherò
  di essere un poco più amabile! </p>
<p> "Cosa vuoi? Sto nella politica fino alla gola e
  mi ci guasto i modi e lo stile. Si stava meglio
  nel mio lago dei giardini, quella notte di giugno!
  La prima immersione nel pelago parlamentare
  agghiaccia fino al cuore. Vedo parecchi miei
  colleghi novellini tuttora aggranchiti dal gelo,
  smarriti, malati di nausea e di nostalgia.
  Pensano: Qui è il cuore, questa è la sapienza
  d'Italia? Lo scorso dicembre un ministro ci è
  venuto a dire che Bismarck paragonando l'Italia
  politica alla Spagna ci ha fatto onore; e noi,
  vanitose ombre querule, sopraffatti in quel
  momento dalla coscienza, abbiamo taciuto. </p>
<p> "Io studio, intanto; studio uomini e cose per
  l'avvenire. Il presente non è buono ad altro. Ho
  anche parlato un paio di volte, molto brevemente,
  su argomenti di poca importanza, per accordare lo
  strumento e trovare il <hi>la.</hi> L'ultima volta
  c'era nella tribuna della Presidenza una signora
  che ti somigliava molto. Si discuteva il bilancio
  dell'agricoltura e io parlavo di boschi. Ho paura
  d'essere stato, in grazia di quella signora, più
  fiorito e frondoso delle mie foreste. </p>
<p> "Faccio sempre, malgrado la politica, delle
  cavalcate mattutine. Il tenente colonnello B...,
  addetto ora al Comando generale dello Stato
  Maggiore, mi presta una sua piccola baia che salta
  all'irlandese come le lepri. Stamattina ho fatto
  una galoppata fuori di porta Maggiore, per via
  Prenestina, in cerca del Tempio della Quiete; non
  c'era una volta un Tempio della Quiete da quelle
  parti la? Ma è scritto, credo, che un tal tempio
  non lo troverò mai. Faceva sereno in cielo, caldo,
  polvere e verde in terra: le montagne avevano uno
  spruzzo di neve. Passai quel gran pino a destra e
  lo scoglio a sinistra su cui sedemmo, ti ricordi?,
  fra i papaveri, a guardar il subito mare della
  campagna, e tutte quelle tombe, quegli spettri
  d'acquedotti. La cavalla mi si piantò sulle
  quattro zampe a mezzo chilometro di là, sul
  sentiero che taglia la via Labicana, presso a una
  tomba quadrata. Forse la credette il Tempio della
  Quiete, perchè è intelligente; forse udì il treno
  di Napoli fischiar da lontano nel silenzio. Lo
  udivo anch'io, pensavo alla Sicilia e a te, ma in
  un modo nuovo, penetrato dalla calma delle
  solitudini. </p>
<p> "Roma, città dell'anima; chi ha detto così? Io
  non mi ricordavo più di avere un corpo e, sopra
  tutto, un cavallo fra le gambe. C'è caso che
  ammali di misticismo miasmatico con estasi al
  cervello? Non sarebbe proprio la mia tendenza;
  però c'è dei cattivi indizi. Figurati che mi viene
  qualche volta l'idea di vivere nel palazzo di
  Settimio Severo con Tommaso da Kempis e i corvi. </p>
<p> "Chiacchiero troppo, forse, e tu ti stanchi.
  Dovresti farti leggere le lettere dall'ottimo
  dottor Niscemi che potrebbe interrompere le troppo
  lunghe con qualche <hi>sarà continuato.</hi> Il
  consiglio viene un po' tardi per questa volta, ma
  pure non è da buttar via, perchè io ti scriverò
  ancora e presto e a lungo. Addio, cara Elena.
  Salutami l'eccellente dottore e abbiti una
  cordiale stretta di mano del </p>
<p>tuo affezionatissimo cugino</p>
<p>CORTIS."</p>
<p>
  <hi>Al dott. Antonino Niscemi, a Cefalù.</hi>
</p>
<p>Roma, 27 gennaio 1882.</p>
<p> "Egregio signore. </p>
<p> "Gratissimo a V.S., della Sua lettera riservata,
  La prego di volermi fornire informazioni frequenti
  ed esatte sullo stato dell'ammalata. Se peggiora,
  o anche solo se non vi ha un pronto miglioramento,
  Le consiglierei di scrivere direttamente e
  segretamente alla contessa Tarquinia Carrè. Ove
  Ella non credesse di poterlo fare per riguardi
  personali, m'incaricherei io stesso di far sì che
  la contessa venisse a Cefalù senza comprometter
  Lei. </p>
<p> "Ho scritto oggi stesso a mia cugina giusta i
  Suoi consigli; le riscriverò presto; ma prima
  desidero conoscer l'effetto di questa seconda
  lettera. Io ho moltissima stima di mia cugina e
  siamo sempre stati buoni amici, ma qualche volta
  non c'intendiamo e allora io le dico il mio parere
  forse un po' troppo bruscamente. </p>
<p> "Mi creda</p>
<p>suo devotissimo DANIELE CORTIS."</p>
<p>
  <hi>All'illustrissimo signor deputato Daniele
  Cortis, a Roma.</hi>
</p>
<p>Cefalù, 13 gennaio 1882.</p>
<p> "Illustrissimo signor deputato, </p>
<p> "La signora baronessa ha ricevuto l'altro ieri,
  martedì, la Sua lettera. Io non ero presente ed
  ella non me ne ha ancora detto nulla. Lo seppi
  dalla cameriera, la quale mi soggiunse che la
  signora non parlò, ma che i suoi occhi erano molto
  contenti. </p>
<p> "Io pure sono molto contento della nuova cura.
  Abbiamo da due giorni un miglioramento sensibile.
  Ieri la baronessa, che è solita passare dal letto
  a una cislonga, potè fare qualche passo per la
  casa, e mi confessò che da un pezzo non aveva
  preso cibo con minore ripugnanza. Stamattina la
  trovai a piangere. Mi disse, sorridendo fra le
  lagrime, che era commossa di sentirsi così bene e
  che si godeva tanto di piangere. Effetto di
  debolezza. La debolezza è ancora grande e la dieta
  non può essere finora che lattea e vegetale; ma,
  se arriviamo a far tollerare il ferro e le carni,
  spero in un pronto ristabilimento. </p>
<p> "Con profondo ossequio</p>
<p>Suo umilissimo e devotissimo Dott. A.
  NISCEMI."</p>
<p>
  <hi>Alla baronessa Elena Di Santa Giulia, a
  Cefalù.</hi>
</p>
<p>Roma, 4 febbraio 1882.</p>
<p> "Cara Elena, </p>
<p> "Nè mi rispondi, nè mi fai rispondere quando una
  parolina basterebbe. La mia coscienza dice che
  avrei fatto bene ad accontentar tua madre
  senz'altro. </p>
<p> "Questa reumatica non è partita? E il dottor
  Niscemi è egli <hi>à bout</hi> della sua
  letteratura? Le equazioni a due incognite non sono
  mai state il mio forte. </p>
<p> "L'altro giorno ti ho scritto dalla Camera; oggi
  scrivo nel mio quartierino di via Principe Amedeo,
  con le finestre aperte a un tepido sole
  petrarchesco, a una primavera platonica, a tutte
  le trombe, a tutti i fischi di quanti
  <hi>tram</hi> e locomotive Lucifero ha messo al
  mondo. Se ci fossero stati cent'anni fa, Alfieri
  non avrebbe potuto, suppongo, scrivere la Merope,
  come la scrisse, secondo una lapide, a pochi passi
  da casa mia; e io non avrei fatto ridere, vociando
  come un forsennato nel teatrino del mio collegio: </p>
<l>
  <hi>Ahi, quanta è impresa il mantenerti, o
  trono!</hi>
</l>
<p> "Questo dei rumori è un guaio, ma ho la veduta
  libera sulla discesa del Viminale, un guazzabuglio
  pittoresco di tetti scaglionati; al di là della
  strada, proprio qui sotto ci ho un bel tappeto
  verde, degli agave, delle rose, dei zampilli; e a
  sinistra, in capo al cannocchiale della via
  ombrosa, uno sfondo di cielo, i monti Albani. Sono
  lontano dalla Camera, ma in quei quartieri laggiù
  non ci potrei vivere e, fino a quando Settimio
  Severo non m'appigiona una sala, mi attengo a Roma
  buzzurra. </p>
<p> "A proposito di Camera l'altro giorno mi scordai
  di dirti che ho parlato anche in favore dei frati;
  proprio, dei frati francescani. Oh! dice Lei. Sì
  signora, dico io, e ho fatto molto bene,
  quantunque le mie parole sieno cadute sulla strada
  o fra le spine. Figurati che si è raccomandata al
  ministro di largheggiare nei sussidi alle nostre
  scuole laiche d'Oriente e di affamare le scuole
  tenutevi da corporazioni religiose. Il ministro ha
  risposto timido timido, non convinto in cuor suo,
  ma inchinandosi a tanta sapienza: <hi>C'est bête,
  mais c'est comme ça.</hi> Solo un signore di
  Sinistra ha osato dire che, se noi viviamo nella
  luce della filosofia e della scienza, quei poveri
  asiatici stanno ancora nell'ombra della religione;
  e che, volendoli pigliare, bisogna pigliarli per
  quel verso, come fa la Francia! Già qui non si è
  buoni che a dire: "Vedete come fa la Francia!
  Vedete come fa l'Inghilterra!" A questo modo io
  dispero che si arrivi mai, negli altri paesi, a
  dire: "Vedete come fa l'Italia!" Stavolta però
  quel signore l'aveva imbroccata giusta, e ho
  parlato anch'io in nome di un interesse politico,
  per quei poveri grandi cuori che tanto fanno per
  un'idea, che non cercano fama, nè onori, nè
  ricchezze, e che si vorrebbero lasciare in
  abbandono da questi piccini ben pasciuti liberi
  pensatori della Commissione del bilancio. Non li
  ho mica chiamati così, sai, alla Camera; li ho
  turibolati, anzi. Dopo aver parlato dell'interesse
  italiano, pregai la loro alta sapienza di
  considerare se la nostra stessa splendida civiltà,
  che ora produce, all'infuori di ogni azione
  religiosa, tali luminosi Parlamenti, non abbia più
  bisogno di adoperare il <hi>Vangelo</hi>; nel qual
  caso ci sarebbe una certa convenienza di
  restituirlo all'Oriente che ce l'ha prestato, e
  quindi di aiutare quei frati a somministrarlo.
  Sull'atto il mio discorso non fece nè caldo nè
  freddo. Molti si congratularono meco e mi diedero
  ragione, ma dopo la seduta e fuori dell'aula.
  Posso però dire che fui ascoltato più delle altre
  due volte. </p>
<p> "Una signora voleva persuadermi, giorni sono, di
  andare dal Papa con lei e altri. Ho rifiutato, non
  potendovi andare con il mio nome e la mia qualità
  di deputato al Parlamento. Mi accontento di
  visitare, quando posso, quell'imo Pontefice che
  dice il <hi>De profundis</hi> nella confessione di
  San Pietro, e che fa tanto pensare il mio cuore. </p>
<p> "Ho bisogno di Dio, cara Elena; sento che la mia
  vita deve oramai rispondere rigorosamente alle
  opinioni che manifestai agli elettori, e per le
  quali combatterò. È anche un dovere politico:
  bisogna fare un pezzo solo con la propria bandiera
  se deve star salda. </p>
<p> "Ciò vuol dire, cara, che le mie passioni non
  saranno un pericolo per alcuno. Quella che più
  temo è la collera: vedrò tuttavia di star in riga
  e di non schiaffeggiare la gente che se lo merita.
  Prega per me riguardo a questo ultimo pericolo,
  perchè qui si è tentati ogni momento, tanti sono
  gli esseri volgari, tronfi e villani; io non ho
  moltissimo tempo di pregare! Non sono però di
  coloro che la zia Tarquinia chiama "turchi".
  Domenica scorsa sono andato a messa a San Pietro e
  vi ho udita poi una musica straordinaria. Non mi
  hanno saputo dire di chi fosse. Io sono un barbaro
  in fatto di musica, ma quella lì mi ha fatto una
  impressione! Mi parve una profezia sinistra rotta
  dal pianto. Quando uscii di chiesa il cielo era
  nero sul Vaticano, una occhiata di sole incendiava
  la fontana di sinistra, il colonnato e il palazzo;
  in piazza non c'era un'anima. Che presentimenti mi
  vennero di tempesta e di rovina! <hi>Tout cela
  passera comme une voix chantante.</hi> Fra quanti
  anni? O fra quanti secoli? Si ha un bel fare, ma i
  nostri nipoti o i nostri pronipoti vedranno quel
  giorno. Un poeta, amico mio, mi diceva l'altro dì
  che i caratteri indecifrabili di tutti questi
  obelischi gli mettono paura, gli paiono tanti
  <hi>Mane, Techel, Phares</hi> per la città eterna.
  Io non so leggere gli obelischi, ma leggo e
  compito un poco gli uomini e le cose passate e
  presenti, e vedo incominciato un discorso che,
  dopo Dio sa quante virgole e quanti punti, deve
  andare a finir male. Non mi perdo di coraggio, per
  questo. Se si arrivasse a salvar una generazione o
  due, ti parrebbe poco? Ma m'irrita la cecità di
  certuni; m'irrita di udire, per esempio, il
  deputato L., un grande galantuomo, dire che si
  vogliono ottenere migliori condizioni per gli
  operai, bisogna predicare, non mica la carità e la
  vita futura, ma il tornaconto. Come se non fosse
  d'egoismo ai visceri che il secolo soffre. L'una e
  l'altra cosa, doveva dire. Del resto io invidio
  chi vedrà, sì, le rovine di San Pietro e del
  Vaticano, ma vedrà pure i sublimi pontefici degli
  ultimi giorni, se saranno secondo la mia
  immaginazione e il mio cuore. </p>
<p> "Mia madre è ancora a Lugano e vorrebbe venire a
  Roma. Io ho fatto pagare i suoi debiti; le ho
  assegnato una mesata sufficiente, ma a patto che
  viva dove e come voglio. A Roma no; almeno fino a
  che ci sto io. </p>
<p> "Partirò presto per Villascura dove mi godrò le
  vacanze di carnevale nella neve, probabilmente. Ma
  prima mi tratterrò in città un paio di giorni con
  tua madre e tuo zio, che sta sempre, scrivono,
  allo stesso punto. Sai chi mi parla spesso di te?
  Il buon Clenezzi, che vedo qualche sera in casa D.
  Non posso incontrarlo una volta, neppur per via,
  senza che mi dica nel suo particolare idioma di
  confidenza, un quarto italiano e tre quarti
  bergamasco: "E ixè? Ha notissie?" È un gran caro
  uomo, la perla del Senato. Addio, Elena. Come
  vedi, non ti ho risparmiate le chiacchiere. Ora
  fammi tu saper qualche cosa di te. Ti stringo
  cordialmente la mano.</p>
<p>Il tuo affezionatissimo cugino CORTIS."</p>
<p>
  <hi>All'illustrissimo signor deputato Daniele
  Cortis, a Roma.</hi>
</p>
<p>Cefalù, 8 febbraio 1882.</p>
<p> "Illustrissimo signor deputato, "La guarigione
  della signora baronessa procede abbastanza
  lodevolmente, grazie a queste nostre acque di
  Bivuto. Ma ora, per non ricadere, ci vorrebbero
  certi farmachi che l'infelice medicuzzo non tiene
  e il miserabilissimo speziale nemmeno. La mia cara
  Cefalù non è più aria per questa signora. Io l'ho
  scritto all'eccellentissimo signor barone, ma
  siccome V.S. illustrissima certo conosce tante
  cose e tante persone, così lo scrivo anche a Lei.
  Il ragionamento, s'Ella ci riflette su, è forse un
  poco cefalutano, ma buono. </p>
<p> "Io credo che la signora non può avere qui una
  buona respirazione morale. Pare ora che la signora
  contessa sua madre, visto ch'Ella, signor
  deputato, non può muoversi di Roma, intenda venir
  lei a portarsela via. La baronessa Elena
  sfavillava di gioia quando ebbe questa lettera;
  poi mi disse che non sarebbe mai più partita da
  Cefalù e andò al balcone sul mare come per vedere
  il tramonto, ma in fatto per piangere, secondo il
  solito. Io non capisco. Teme ella di doverci
  restar per sempre, a Cefalù, o lo desidera? Ora si
  direbbe una cosa, ora l'altra. Ma ella conduce qui
  la più misera vita del mondo. Non vede nessuno
  tranne mia moglie che ha, poverina, una soggezione
  terribile, ed è una eccellente compagnia per me,
  ma non per la signora baronessa. In barca non ci
  può andare perchè si smarizza subito; cavalli non
  ne tiene; passeggiare non può ancora molto.
  Suonerebbe tutto il dì certe musiche barbare da
  fare sbadigliare la Sicilia intera, e lei ci si
  rimescola ch'è una pietà. Io vengo, la faccio
  smettere; ma poi passa per la via com'è successo
  ieri, un mascalzone, cantando: </p>
<l>
  <hi>Ventu marinu, dimmi comu ha statu</hi>
</l>
<p>e la signora mi si commuove peggio di prima. È
  vero che quello straccione pescator di sardelle
  aveva una maledetta voce di violoncello,
  dolcissima, e che la sua musica non era tedesca. </p>
<p> "Preme dunque, illustrissimo signor deputato,
  preme infinitamente che la signora baronessa se ne
  vada presto, se ne vada lontano, che viva
  lietamente in mezzo a gente lieta, e faccia della
  santa musica di Cimarosa. </p>
<p> "Con profondo ossequio</p>
<p>Suo umilissimo e devotissimo Dott. A.
  NISCEMI."</p>
<p>
  <hi>All'on. Daniele Cortis deputato al Parlamento,
  a Roma.</hi>
</p>
<p>Cefalù, 14 febbraio 1882.</p>
<p> "Faccio bene a scriverti? Faccio male? Non lo
  so. Perdonami questo esordio incoerente. Sono
  stata malata più che non credi. Ora guarisco, Dio
  solo sa perchè, ma non sono più Elena, non ho più
  la mia volontà forte, sono una foglia che trema ad
  ogni vento; anche l'intelligenza mi si è confusa,
  il cuore è debole debole, piango di nulla,
  m'irrito di nulla, son troppo bambina, son troppo
  donna. </p>
<p> "Ho avuto una lettera strana che mi ha turbato
  infinitamente. È tua madre che mi scrive, che mi
  scongiura d'interpormi presso di te. Vorrebbe
  vivere teco. Ella dice <hi>morire</hi> vicino a
  te, ma forse s'inganna; non si muore quando tutto
  lo promette e tutto v'invita? Ma perchè si rivolge
  a me? Le hai tu parlato di me? Il primo istinto fu
  di risponderle: Io sono già morta; si rivolga
  altrove; Le auguro tutto il bene possibile. Poi ho
  pensato: Daniele mi ha scritto due buone lettere,
  tanto interessanti; io lo ringrazierò e gli
  parlerò anche di questo. Povera donna, mi prega
  con un calore tale! Ci sono anche delle cose
  misteriose nella sua lettera, delle allusioni che
  non s'intendono. Pare che qualcuno della mia
  famiglia le abbia fatto un gran male. </p>
<p> "Chi sarà? Ma non è questo che mi tocca: non
  puoi credere quanto sono diventata indifferente a
  certe cose, con la mia sensibilità di disordine. È
  proprio lei che mi fa pena; ti trovo troppo
  severo, ti temo ingiusto! Hai trovato una donna
  corrotta; ma non è anche una donna infelice? E
  quanta parte avranno avuta nelle sue colpe la
  natura, gli uomini, le cose? Permettile di venire
  a Roma, di parlarti qualche volta, di vederti,
  almeno; almeno di vivere nello stesso paese, di
  saper che se muore puoi esser lì al suo letto in
  un attimo ad udire le sue ultime parole. Chi sa
  cosa può uscire da un cuore quando si rompe?
  Dev'essere un momento ben felice quello di sentir
  la fine e di poter dire tutto. Sono sicura che di
  momenti felici tua madre non ne ha avuti molti;
  concedile questo. Ti dico io di prenderla con te?
  No, mai. La donna che io desidero con tutta
  l'anima di vedere in casa tua, dev'essere
  interamente nobile e pura; ma pietà anche per
  l'altra! Daniele, io lo so, Dio castiga le virtù
  altere che si ribellano al contatto di un povero
  essere debole, tentato e caduto. Sei tanto forte:
  sii pietoso. </p>
<p> "La testa mi si smarrisce e il dottor Niscemi mi
  sgriderebbe se sapesse che ho scritto tanto.
  Domani vuol condurmi a Cerda e quindi a Termini
  per una visita di gratitudine a certe acque
  ch'egli si figura di avermi fatto prendere.
  Pover'uomo, se sapesse quanto poco l'ho ubbidito!
  Spero in una tua lettera, in una buona notizia.
  Lascia che faccia anch'io un po' di bene a questo
  mondo e credimi sempre</p>
<p>tua affezionatissima cugina ELENA DI S.G.."</p>
<p>
  <hi>Alla baronessa Elena Di Santa Giulia, a
  Cefalù.</hi>
</p>
<p>Roma, 18 febbraio 1882.</p>
<p> "Povera Elena, c'era proprio bisogno di venirti
  a turbare, a contristare anche te, sola, malata
  fuori del mondo! Ho avuto un colpo di collera
  nell'apprenderlo. Anche te! </p>
<p> "Sì, ti ho nominata a mia madre lo scorso
  giugno, a Lugano, e voglio dirti come. Ella mi
  fece un discorso sibillino per dissuadermi
  dall'aver relazione con la famiglia di Santa
  Giulia. Io credetti a qualche calunnia stupida
  perchè ella aveva dei corrispondenti segreti a
  Villascura. Protestai e nel protestare dissi il
  tuo nome. Allora mia madre dichiarò che non aveva
  inteso alludere a te, bensì a tuo marito. Non si
  spiegò di più, quella volta: promise di
  riparlarmene. Ma intanto io dovetti partire a
  precipizio da Lugano e non la rividi. Nè lei nè io
  toccammo più, scrivendo, questo argomento.
  Confesso anzi che non ci pensai più. Pur troppo vi
  è un tal baglior d'oro e un tal suono falso in
  tutte le parole di quella donna, che nessuno le
  può accettar per buone. Voleva dirmi,
  probabilmente, ciò che io subito pensai; il mio
  sdegno le fece mutare strada lì su due piedi, ed
  ella ne uscì con la prima invenzione che la
  soccorse. </p>
<p> "Tu mi preghi per lei, Elena, mi trovi severo,
  ingiusto, mi domandi pietà. Tante parole? Non era
  necessario dirmi ingiusto; tu non la conosci e non
  sai! Mi pareva più opportuno che restasse dov'è,
  fuori del mondo, sotto la vigilanza, però, di
  persona fidata. Ma verrà in Roma, e verrà in casa
  mia, perchè ella è tale che io non posso lasciarla
  qui sola, libera di scegliersi l'ambiente e le
  amicizie che più le talentano. Non pensare a me,
  cara Elena, nè alla moglie ideale che mi desideri.
  Non amo, non amerò mai; non vi è più tempo nella
  mia vita, non vi è più posto nel mio cuore per
  quest'amara vanità; e una famiglia mi sarebbe
  d'impedimento. Ho già la cara famiglia delle mie
  idee. Sai che tua madre diceva qualche volta: già,
  quando Daniele sposa un'idea! Ecco, ne ho sposate,
  le amo, le possiedo, e se Dio ci aiuta metteremo
  insieme al mondo una forte prole. Lo dicevo
  iersera a M. camminando al chiaro di luna sotto i
  lecci della Trinità dei Monti. M., con tutta la
  sua imbottitura di stoppa che chiama statistica e
  la sua gotta che chiama nevralgia, è innamorato
  morto e mi faceva le sue confidenze. Poi mi chiese
  le mie. Io gli mostrai la luna. "Oramai" dissi
  "non capisco altri amanti che Caligola: <hi>plenam
  fulgentemque lunam invitabat assidue in
  amplexus.</hi>" Questo è un latino che intendi
  anche tu. </p>
<p> "Ah, cara Elena, quante volte, pensando ai miei
  ideali, mi faccio l'effetto di un babbeo che
  contempla la luna con una scala in mano! Per
  fortuna sono dubbi che passano, e la mia fede in
  me stesso è pronta a ben più dure prove che le
  presenti. Ma che lavoro ingrato su questo floscio
  buon senso italiano che domanda a tutte le audacie
  il bilancio preventivo e ha tanta paura di passar
  per poco pratico, e, sopra tutto, di perder l'ora
  del pranzo e la pace della digestione! Siamo, in
  fondo, un popolo di droghieri. Ecco quello che
  tocca a me, per esempio. Per maturare le idee,
  bisogna metterle al sole. Alla Camera ce n'è
  troppo poco. Ci vuole un giornale. Mi occorre
  assolutamente un giornale e non puoi credere
  quanto mi costi metterlo in piedi, benchè molti,
  anche miei colleghi, consentano meco a parole.
  Quando si tratta di fare, tutti sono linci per le
  difficoltà: il paese non è preparato, il momento
  non è buono, il mio programma di politica interna
  non si può attuare se non con Trento e l'Istria in
  tasca, e di ciò non deve parlarsi. Tu rispondi che
  appunto il paese bisogna prepararlo, che al
  momento buono bisogna trovarsi a posto e che, se
  tutto dipende da un gran successo di politica
  estera e dal ministero che l'otterrà, bisogna
  incominciare dal combattere questo che c'è ora...
  E allora cosa ti si replica? Niente di chiaro, ma
  si capisce che un droghiere non vuol seccarsi, un
  altro non vuol arrischiare i suoi danari, un terzo
  ha paura degli amici, un quarto degli elettori, un
  quinto, anzi una folla di droghieri, trema di
  passare per clericale. Riuscirò malgrado tutto, ma
  mi ci vuole una energia e una certa perseveranza.
  E ora lasciamo questi fastidi. </p>
<p> "Sei stata malata, dici, più che io non creda. E
  perchè macchiare la coscienza del troppo docile
  dottor Antonio? Comprendo abbastanza che tu ne
  abbia fatto mistero con tua madre; ma con me? E
  come posso ora io credere al tuo
  <hi>guarisco</hi>? </p>
<p> "Tanti saluti di Clenezzi. Ho saputo iersera che
  adora la musica più ancora del vino d'Albano e di
  un certo cibo bergamasco, che chiama
  <hi>casonsèi</hi> e che va a mangiare una volta
  per settimana in Trastevere, da un oste suo
  compatriota. Iersera c'è stata in casa S... una
  mezza accademia di musica antica, e donna Laura
  cantò un'arietta del Pergolese che trasse delle
  vere lagrime al nostro vecchio amico valbrembano.
  Io scherzai un po', gli dissi che te lo avrei
  scritto. "Certo" rispose "e le mandi anche l'aria
  o almeno i versi di Metastasio che valgono, essi
  soli, tutti i moderni elzeviri." Eccoli come li ho
  trascritti dalla musica di donna Laura: </p>

<l>Se cerca, se dice:</l>
<l>L'amico dov'è?</l>
<l>L'amico infelice,</l>
<l>Rispondi, morì.</l>
<l>Ah no, sì gran duolo</l>
<l>Non darle per me;</l>
<l>Rispondi, ma solo:</l>
<l>Piangendo, partì.</l>

<p> "Mi ricordai, rincasando, di un aneddoto che mi
  raccontava il maestro Braga, il gran
  violoncellista, e che non so d'avere mai trovato
  nei libri. L'<hi>Olimpiade</hi> dove si trova
  quell'aria lì, fu data all'Argentina e fischiata
  brutalmente. Il povero Pergolese, ferito a morte,
  piegò sul suo stallo d'orchestra, si nascose il
  viso tra le mani. Il teatro si vuotava ed egli era
  sempre là, prostrato, quando la mano di una
  persona invisibile uscì da un palchetto, gli gittò
  dei fiori e disparve. </p>
<p> "Fortunato lui, perchè non vi è premio migliore
  nella nostra misera vita che questi fiori di una
  persona invisibile. Credi tu, cara Elena che
  Pergolese e lei sieno ora insieme? Ti confesso che
  tornando a casa mi son posto anche questo
  problema, poichè lo scrutinio di lista è votato e
  non ci si pensa più. </p>
<p> "La Camera s'è prorogata al due marzo. Io parto
  domattina; passerò il lunedì e forse anche il
  martedì grasso in casa Carrè. Poi vado a
  Villascura. Ci ho dei fastidi anche là. Circolano
  proteste, si raccolgono firme contro i miei
  discorsi e i miei voti. </p>
<p> "Mi fischieranno; che importa? Nessuna mano mi
  gitterà fiori; sia! Se avessi uno stemma, vorrei
  questo motto: "Contro i più." Addio, cara Elena.
  Credi tu che Pergolese e lei sieno ora insieme? </p>
<p>DANIELE."</p>
<p>
  <hi>Al senatore G. B. Clenezzi a Roma.</hi>
</p>
<p> "Caro Clenezzi, </p>
<p> "S'ho ch'Ella mi è sempre stato un buono e
  fedele amico; so che si ricorda ancora di me dopo
  tanti secoli; anzi La ringrazio di avermi fatto
  mandare, quindici giorni or sono, dei versi che
  hanno toccato il cuore a me come a Lei, anche
  senza la musica del Pergolese e la voce di donna
  Laura. Ma per me, caro Clenezzi, la poesia è morta
  o almeno è partita piangendo, come dicono quelle
  strofette che io ricambio con ingrata prosa.
  Oramai preferisco la prosa, quantunque triste,
  quantunque dura. Sono come qualcuno che, avendo
  perduto una persona cara, si mette tutto negli
  affari più aridi, più molesti e fugge la musica. </p>
<p> "Lei sa che il 31 marzo scade l'ultimo pagamento
  che deve fare mio marito, secondo la convenzione
  con l'avvocato Boglietti, sotto pena del
  procedimento penale. Ora credo che ci troviamo in
  pessime acque e che mio marito non potrà
  assolutamente pagare. Le dirò tutto: non mi costa
  affatto il parlarne. Una piccola malattia da cui
  esco mi ha affatto spostata la sensibilità. Certe
  inezie mi fanno piangere, certe rovine mi lasciano
  indifferente. </p>
<p> "Quando dunque mio marito andò a Roma nel
  novembre dell'anno scorso, credo che del soffio di
  fortuna toccatogli, com'Ella sa, in estate, non
  rimanesse quasi più traccia. Il pagamento di
  settembre, e probabilmente, altri debiti urgenti,
  avevano consumato quasi tutto. È anche per questo
  che io restai a Cefalù, desiderando evitare ogni
  spesa superflua. Mio marito mi lasciò, partendo,
  pochissimo danaro. Appena partito lui, scopersi
  una quantità di debitucci anche qui, con operai,
  con piccoli commercianti, da arrossirne! Io avevo
  da parte la somma speditami a Roma da mio zio lo
  scorso luglio e che Lei ritirò per me dalla Banca
  Nazionale. Mio marito non ne sapeva niente, e
  poichè, allora per allora, dopo la sua vincita al
  giuoco non gli occorreva più, io la serbavo per
  l'ultimo pagamento, certa com'ero che ci si
  sarebbe trovati alle strette da capo. Della povera
  gente veniva da me tutti i momenti per avere il
  suo. Scrissi a mio marito. Mi rispose che
  persuadessi costoro ad aver pazienza, che per ora
  non poteva assolutamente soddisfarli. Cosa dovevo
  fare? Pagai con questi danari che avevo in
  disparte. </p>
<p> "Mio marito fece una corsa qua dieci giorni
  sono. Seppi dopo la sua partenza che ha cercato
  invano di contrarre un prestito. Seppi altresì che
  la persona cui si rivolse era disposta a dargli
  una somma ragguardevole purchè la cambiale fosse
  sottoscritta anche da mia madre. Mio marito ruppe
  le trattative. Non n'ebbi sorpresa. Egli
  insistette lungamente, l'anno scorso, presso la
  mia famiglia, per avere del danaro che gli fu
  ricusato, e potè pensare, per effetto di un
  equivoco inutile a raccontarsi, che mio zio, mia
  madre ed io ci fossimo fatti giuoco di lui. Ora
  Ella comprende la sua fierezza. Lo credo capace di
  affrontar qualunque rovina piuttosto che accettar
  niente da noi. Vi è questo buon metallo nel suo
  carattere, e, ogni volta che vi cade su un gran
  colpo, suona. Quando seppe che avevo pagato quei
  piccoli creditori di cui Le parlai, andò sulle
  furie e volle farmi subito un'obbligazione per
  l'intera somma sborsata. Io gli toccai allora del
  prossimo pagamento; mi rispose che non avessi a
  incaricarmene. Adesso mi si riferiscono delle
  mezze frasi sinistre che gli sarebbero sfuggite
  qui; e forse qualche ambigua parola la disse a me
  pure. Anche l'estate scorsa, in Roma, mi parlò di
  quel che avrebbe fatto, non potendo salvar
  l'onore; però allora tornava dal giuoco, ebbro di
  fortuna. </p>
<p> "Caro Clenezzi, è una cosa semplice. Tutto
  quello che farebbe la moglie più devota al proprio
  dovere, voglio farlo. Quale via tenere non lo so;
  e non posso pensarci, proprio fisicamente. Se Lei
  mi dicesse: bisogna dare tutto fino all'ultimo
  anello, vivere di carità, io darei tutto e morrei,
  ecco. Mi dica dunque che debbo fare. Lei penserà:
  perchè non scrive alla sua famiglia? Debbo
  scrivere? Scriverò. Ma in ogni caso bisognerà che
  il danaro sia spedito a Lei, che Lei abbia la
  bontà d'aggiustar la cosa con l'avvocato Boglietti
  come crederà meglio, conoscendo l'animo di mio
  marito verso i Carrè. Quale somma chiederò? Mi
  risponda subito, perchè aspetto mia madre fra
  pochi giorni. Vorrebbe venir per mare, ma potrà
  anche mutar itinerario, e passare da Roma, se
  occorre che porti questo danaro. Mio zio è appena
  convalescente e non vorrei scrivergli una lettera
  simile quando sarà solo. </p>
<p> "Ho rimorso, amico mio, d'imporle tanti fastidi
  per un po' di gratitudine stanca e fredda. Non mi
  sento neppur il coraggio di offrirgliela. Le dirò
  solo: faccia un'opera buona. Vorrei tanto farne
  anch'io e non posso! Non parli a nessuno di questa
  lettera, e, quando può pensare alle cose inutili,
  pensi anche a me.</p>
<p>L'amica sua ELENA CARRÈ DI S.G."</p>
<p>
  <hi>Alla baronessa Elena Carrè Di Santa Giulia, a
  Cefalù.</hi>
</p>
<p>Roma, 7 marzo 1882.</p>
<p> "Gentilissima amica, </p>
<p> "Da quattro giorni sono inchiodato in casa con i
  miei dolori soliti. Che fare? La cosa premeva
  forse più di quel che Lei crede. Mi perdoni, ho
  fatto chiamare suo cugino il deputato Cortis, per
  il quale ho grande stima, gli ho detto tutto e
  l'ho pregato di fare le mie veci. Credo per verità
  che in questo momento sia sopraccarico di lavoro:
  Commissioni parlamentari, un giornale da fondare,
  il riscatto delle ferrovie venete che l'occupa
  moltissimo. Non saprei tuttavia chi potesse
  incaricarsi con maggiore interesse. Infatti,
  appena ebbi pronunciato il Suo nome, s'impadronì
  del mandato, più che io non glielo abbia offerto. </p>
<p> "Per parte mia non posso che darle un consiglio:
  venire a Roma. </p>
<p> "Scusi la calligrafia: sono costretto di
  scrivere con la mano sinistra. </p>
<p> "Le bacio la mano con la più viva speranza di
  presto vederla.</p>
<p>Suo devotissimo G.B. CLENEZZI."</p>
<p>
  <hi>Alla baronessa Elena Di Santa Giulia, a
  Cefalù.</hi>
</p>
<p>Roma, 14 marzo 1882.</p>
<p> "Non dolerti di me, cara Elena: non potevo
  rifiutare un servigio a Clenezzi che malediva la
  gotta. Per quell'ottimo uomo farei qualunque cosa,
  anche la parte dell'intruso. </p>
<p> "Sono andato dunque dall'avv. Boglietti martedì
  7, ma era a Firenze per una causa, e seppi che non
  sarebbe tornato prima di iersera. Lo vidi
  stamattina, gli parlai e sono incaricato da
  Clenezzi di riferirti cosa si è conchiuso.
  Boglietti era molto inquieto per questa scadenza.
  La somma, che comprende capitale, interessi e
  spese, ammonta a lire 16.800. Io credetti
  rassicurare l'avvocato dicendogli che, se il suo
  debitore non fosse stato in grado di pagare, la
  famiglia Carrè avrebbe sicuramente provveduto. Lo
  persuasi quindi dell'opportunità di astenersi per
  qualche tempo da qualunque procedimento contro tuo
  marito, quand'egli non adempisse all'obbligo
  proprio. Si convenne che mi avvertirebbe subito
  del mancato pagamento e che aspetterebbe il danaro
  sino al 15 aprile. Ora Clenezzi che, tra
  parentesi, sta meglio, chiamerà a sè tuo marito,
  e, parlandogli quasi a nome della Presidenza del
  Senato, già mescolata a questa faccenda, gli
  domanderà se crede di poter pagare; rispondendo
  egli negativamente gli prometterà di ottenergli
  una proroga. Intanto, voi avrete agio, fino al 15
  aprile, di fare il pagamento e di cercare o no una
  spiegazione per tuo marito. </p>
<p> "Scrissi a mia madre di venire a Roma appena le
  sarà possibile. Poichè la cosa deve farsi, si
  faccia subito. Pare che arriverà verso la fine del
  mese. Ho preso da domani, 15, un appartamento in
  piazza Venezia. Strepito grande: mia madre vi si
  deve divertire. Non so perchè, mi pare che stando
  con lei preferirò anch'io lo strepito alla quiete.
  Ma questo che importa? In altre circostanze il
  viver con lei mi sarebbe un sacrificio
  incomportabile; ora ci sono quasi indifferente,
  non posso in coscienza farmi un gran merito presso
  di te se ho ceduto alle tue preghiere. </p>
<p> "È probabile ch'io rassegni presto le mie
  dimissioni da deputato. E anche di questo che te
  ne importerà? Ah, Elena, Elena, faccio forse male
  a scriverti così, ma se il mio cuore certe volte
  trabocca, bisogna bene che n'esca del sangue
  amaro. Ho dunque ricevuto dal collegio una lunga
  lettera di protesta contro la mia condotta
  parlamentare. Non crederai mica che l'amaro stia
  qui? La lettera ha 226 firme; non ti so poi dire
  quante sieno false, quante di non elettori. Ne fu
  spedita una copia autentica alla Presidenza della
  Camera. Questi 226 imbecilli non si avvedono di
  rendermi un gran servigio. In tutt'altro momento
  mi sarei riso della loro prosa; ora è una fortuna
  per me di poter uscire da questa Camera che
  affonda, posando la mia candidatura per le
  elezioni generali a suffragio allargato. Non so se
  mi dimetterò ora o se aspetterò la discussione
  delle spese militari che mi tenta. Probabilmente
  mi atterrò al primo partito e bisognerà decidersi
  presto, perchè pare che la Camera si proroghi fra
  dieci o dodici giorni. Farò un'uscita rumorosa,
  rompendo tutti i vetri possibili. </p>
<p> "Riprendo a casa questa lettera incominciata
  alla Camera dove oggi credevo parlare sul riscatto
  delle ferrovie venete, che poi passò in silenzio,
  perchè tutta questa gente pensa ad altri attuali o
  futuri affari consimili delle proprie rispettive
  provincie, <hi>figli tutti di un solo
  riscatto.</hi>
</p>
<p> "Uscii a pigliar aria con il mio discorso e
  molte altre gravi cose sullo stomaco. Mi sentivo
  male. Trovai una signora che voleva condurmi a
  villa Borghese nella sua carrozza; ma io avevo
  bisogno di preparare, almeno mentalmente, un
  articolo di rivista che devo consegnare fra tre
  giorni e di cui non ho ancora scritto una riga.
  Lasciai dunque la signora e mi feci portare alla
  villa Wolkonsky, dove c'è delle rose, delle
  rovine, dei corvi e del silenzio quanto se ne può
  desiderare in certi momenti psicologici che
  conosco. Sedetti all'ombra di un'arcata dell'Acqua
  Claudia, in faccia a Santa Croce in Gerusalemme e
  al deserto romano, e incominciai a meditare il mio
  articolo: <hi>Un'idea del principe di
  Bismarck.</hi> Usciva, lì accanto a me, dai
  mattoni del pilastro antico, una piccola mano di
  marmo con il suo avambraccio tornito. </p>
<p> "Per un momento non pensai a Bismarck nè alla
  sua idea di un solo ministro responsabile nel
  gabinetto. Della poesia, cara Elena? Del
  sentimentalismo? Dove posso aver preso questo
  male? Sta tranquilla, mi durò poco. Mi dissi
  subito che le piccole mani bianche non hanno più
  che far meco oramai, e finii l'articolo con un
  calore d'ambizione che dovrò poi smorzare al
  tavolino. Se invecchierò e non sarò diventato
  ministro, mi farò eremita a Santa Croce in
  Gerusalemme; e nell'ora del demonio meridiano
  andrò là lontano sotto gli archi solitari, nella
  fragranza malinconica delle rose, a meditar su
  quella mano femminile e sul tempo passato. </p>
<p> "Credo che a quest'ora la zia Tarquinia sarà
  arrivata costà. Ti prego di farle i miei saluti.
  "Se ti avessi proprio offesa nell'assumere un
  incarico affidato da te al senatore Clenezzi, e
  nello scriverti ancora malgrado il tuo silenzio di
  un mese, perdonami. </p>
<p> "Clenezzi ti saluta e saluta tua madre. Mi disse
  oggi stesso: Le scriva di venire a Roma, presto,
  subito. Io stavo per chiudere la lettera senza
  riferirti le parole dell'amico tuo. Perdona anche
  questo, se credi, al</p>
<p>devoto cugino D. CORTIS. "</p>
<p>
  <hi>A Daniele Cortis deputato al Parlamento, a
  Roma.</hi>
</p>
<p> "Caro Daniele, </p>
<p> "Elena ti ringrazia tanto di quel che hai fatto
  per lei e ti dice che aveva scritto a Clenezzi
  perchè ti sapeva tanto occupato. Cosa vuoi? Non
  bisogna più meravigliarsi di nulla. Quando si dice
  che ti scrivo da Cefalù e che sono all'albergo, a
  pochi passi dalla casa di mia figlia! Non so più
  in che mondo mi sia. Ho trovato Elena abbastanza
  bene di salute, ma molto e molto giù di spirito.
  Povera Elena, se sono disgraziata io d'avere un
  genero simile, figurati lei! Per fortuna ella è
  meno sensibile, meno nervosa di me; al suo posto
  sarei morta dieci volte. </p>
<p> "Pare che a giorni partiremo per costà. Grazie a
  te, si potrà respirare un poco, prima di questo
  benedetto pagamento; ma pure è bene, come dice
  Clenezzi, di venire sul luogo. Ti prego di trovar
  due camere e un salotto alla Minerva,
  possibilmente non troppo in alto. Ti telegraferò
  il giorno dell'arrivo, quando però non si cambi
  idea, poichè qui si cambia idea tutti i momenti.
  Non conosco più Elena. </p>
<p> "Ho lasciato mio cognato a star benino. C'entra
  pure la volontà sua se sono all'albergo. Ah, caro
  Daniele, fra che gente mi tocca vivere! </p>
<p> "A rivederci presto, speriamo. Cerca, se è
  possibile, che le camere guardino sulla
  piazza.</p>
<p>La tua affezionatissima zia TARQUINIA. "</p>
<p> P.S. Arriva ora un biglietto enigmatico di mio
  genero che aumenta le inquietudini d'Elena e
  spaventa me pure. Ora è deciso che saremo a Roma
  il 24 col diretto delle 1,45. </p>
</div>
<div type="chapter">
<head>CAPITOLO DODICESIMO</head>
<head>A PASSI DIFFICILI</head>
<p> "Signor Boglietti!" gridò l'usciere entrando nel
  salotto di via della Missione, dove si va per
  parlare ai deputati. C'era folla: chi scriveva,
  curvo sul banco degli uscieri, chi entrava
  peritoso, chi usciva in fretta, una quantità di
  facce infastidite o trepide o vanitose aspettavano
  in silenzio. </p>
<p> Nessuno rispose all'usciere; tutte le facce si
  guardarono a vicenda. </p>
<p> "L'onorevole Cortis!" gridò colui, più forte.
  "Chi desidera l'onorevole Cortis?" Allora uno che
  stava parlando sottovoce con alcune signore nel
  secondo salotto, si scosse ed entrò nel corridoio
  scuro, in fondo al quale Cortis lo aspettava. </p>
<p> "Cosa c'e?" disse questi, asciutto. "Passi." </p>
<p> E fece entrare il signor avvocato in una sala
  dove un altro visitatore ossequioso si confessava
  al suo deputato. Boglietti diede un'occhiata a
  quei due, esitò un istante. Cortis si strinse
  nelle spalle. </p>
<p> "Parli, parli" diss'egli, sedendo sul divano. </p>
<p> "Ecco" incominciò colui, piano. "Io sono proprio
  dolentissimo, signor deputato, di ciò che Le debbo
  dire, e, prima di venire al punto, vorrei che Ella
  si persuadesse..." </p>
<p> Cortis guardò l'orologio. </p>
<p> "Venga pure al punto" diss'egli senza turbarsi. </p>
<p> "Che vuole?" rispose l'altro. "Ho pensato a
  questa proroga; mi sono domandato se proprio avevo
  facoltà d'accordarla. Forse no, non l'avevo;
  tuttavia, passi! Per una questione così, per una
  questione di quindici giorni avrei anche potuto
  arbitrare. Ma poi ho avuto delle informazioni
  decisive." </p>
<p> "Ebbene?" </p>
<p> "Intanto, so da persona che ha parlato con il
  barone stesso, che ora le relazioni fra lui e la
  famiglia di sua moglie sono pessime..." </p>
<p> Colui tacque un momento, come aspettando una
  parola di Cortis, che non venne. </p>
<p> "E poi" proseguì "so pure che il barone è
  stretto da parecchi altri impegni urgentissimi,
  gravissimi. Insomma, se si fosse trattato d'un
  affare mio proprio, avrei forse lasciato correre;
  ma così..." </p>
<p> "Ella ritira la sua promessa" interruppe Cortis,
  alzandosi. </p>
<p> Il signor avvocato si alzò pure, protestando di
  non aver creduto dare una promessa formale, di
  essere accoratissimo. In quel momento l'altro
  deputato, congedatosi dal suo interlocutore, disse
  a Cortis: </p>
<p> "Non vieni? Si vota." </p>
<p> "Vengo" rispose questi. "È forse l'ultima
  volta." </p>
<p> "Che, che!" esclamò colui dal corridoio,
  andandosene. </p>
<p> "Vado subito" riprese l'avvocato. "Ho dunque
  dovuto scrivere stamattina al barone di Santa
  Giulia, avvertendolo che non c'è dilazione alla
  scadenza." </p>
<p> "Ha già fatto anche questo, Lei?" disse Cortis
  guardandolo fiso, con la sua freddezza sarcastica.
  "Venga da me domattina alle nove." </p>
<p> "Domani, sabato, 25" disse l'altro pensando a
  capo chino e lisciandosi la barba. "Alle nove non
  posso. Non posso prima di mezzogiorno." </p>
<p> "Allora, a mezzogiorno. In casa mia. Sta bene?" </p>
<p> "Sì, signore." </p>
<p> Boglietti se ne andò e Cortis guardò da capo
  l'orologio. </p>
<p> Erano le tre. Elena e la contessa Tarquinia
  dovevano essere arrivate alla Minerva da un'ora.
  Cortis aveva pregato il senatore Clenezzi di
  recarsi alla stazione in vece sua. Egli entrò
  nell'aula a votare e dieci minuti dopo uscì da
  Montecitorio, s'avviò passo passo verso il
  Pantheon. </p>
<p> Qualcuno che lo incontrò allora, affermò poi di
  non averlo mai veduto così pallido. Sentiva Elena
  vicina e sentiva insieme il confuso impero di
  altri pensieri, di necessità non ancora ben
  conosciute ma che lo venivano premendo ogni giorno
  più. Il discorso, anzitutto, il discorso che aveva
  deliberato pronunciare l'indomani prima di
  rassegnare le proprie dimissioni; un discorso
  inteso a oltrepassar la Camera e a toccar gli
  elettori futuri, sì che voleva raccolto tutto il
  nerbo del suo spirito. Poi questo nuovo rabbuiarsi
  dell'affare Di Santa Giulia, la urgenza di
  provvedere, il fosco poscritto della contessa
  Tarquinia. Aveva dato il convegno all'avvocato per
  l'indomani senza avere un chiaro concetto di
  quello che farebbe, con il solo istinto che
  convenisse toglier subito il barone da questo
  incubo, anche obbligandosi direttamente in vece
  sua. I Carrè avrebbero approvato in seguito. Come
  conciliare la cosa con le convenienze e con la
  suscettibilità del barone non lo sapeva ancora, ma
  ci penserebbe nella notte. Per ultimo, lo turbava
  anche la venuta imminente di sua madre. Faceva
  questo sacrificio per Elena, avrebbe fatto ben
  altro! Ma pure quella relativa indifferenza, di
  cui le aveva scritto sinceramente, veniva meno in
  lui all'appressarsi del vero. </p>
<p> Gli pareva poi che tante preoccupazioni
  pesassero sopra una stanchezza nuova del corpo, un
  torpore strano di che aveva accusato, in addietro,
  l'eccessivo lavoro, le ostinate insonnie; ora ne
  accusava Elena che empiva Roma della sua presenza,
  che metteva nell'aria un calor molle, spossante.
  In piazza Capranica un tale lo salutò per nome e
  soggiunse: "A stasera!" Gli venne in mente che
  quella sera si sarebbe tenuta in casa sua una
  riunione di amici politici, azionisti e
  collaboratori, sicuri o sperati, del futuro
  giornale, per udire da lui, Cortis, lo schema del
  suo discorso e discuterlo; poichè di lì doveva
  pigliar le mosse il giornale. <hi>A stasera</hi>,
  aveva detto colui, e Cortis s'era sentito
  riafferrare al petto dall'alta idea della sua
  mente, dall'austero dovere impostosi; s'era
  sentito scoter via le molli fantasie, le
  fiacchezze del cuore, infonder nel corpo una forza
  nervosa. </p>
<p> Entrò nell'albergo della Minerva fra uno sciame
  di vecchie signore e di preti francesi. Il
  portiere, che stava discorrendo con un bel
  cappuccino, vide Cortis e gli disse subito: </p>
<p> "Arrivate. Il signor senatore Clenezzi è uscito
  in questo punto e ha lasciato detto che se Lei
  veniva, dovesse salir subito subito dalla signora
  contessa." </p>
<p> Cortis era conosciuto alla Minerva. Aveva scelto
  egli stesso le camere per la contessa Tarquinia,
  al secondo piano. Salitovi, la trovò sola, di
  pessimo umore, accesa in viso, guasta la pertinace
  bellezza dal viaggio faticoso. Lo accolse male,
  sulle prime, gli dichiarò che la politica lo aveva
  guasto nel corpo e nell'anima, perchè era lì
  magro, succhiato dalle streghe, un orrore; perchè
  non gli era rimasta neppur tanta amabilità da
  venir lui alla stazione invece di mandarvi quel
  povero vecchio storpio di Clenezzi. Ma già la
  politica era un male peggiore della gotta! </p>
<p> "E poi" soggiunse "Vostra Signoria si fa
  aspettare, per sua bontà, un secolo anche
  all'albergo. Sì, sì, un secolo, un secolo, non
  serve che La dica di no." </p>
<p> "Elena?" chiese Cortis. </p>
<p> L'altra, piccata di quell'indifferenza, non gli
  rispose, continuò il suo sfogo: </p>
<p> "Non dico niente poi delle camere. Si capisce,
  figlio caro, che non hai donne in casa." </p>
<p> "Ne avrò, zia" disse Cortis tranquillamente. </p>
<p> La contessa Tarquinia s'imbarazzò, si fece di
  scarlatto, tacque. </p>
<p> "Dunque?" ripigliò il primo. "Elena?" </p>
<p> "Andiamo" rispose la contessa rabbonita, "qua la
  mano e facciamo la pace. Elena benissimo, sono
  contentissima!" </p>
<p> Pronunciando a voce molto alta queste ultime
  parole, ella accennò all'uscio della camera
  vicina, poi si coperse un momento il viso con le
  mani, le agitò in aria, alzò gli occhi al
  soffitto. </p>
<p> "Non capisco niente" sussurrò poi facendosi
  intendere più con il gesto che con la voce, "non
  capisco niente!" </p>
<p> "Oh!" fece Cortis, staccandosi da lei. </p>
<p> Elena stava sulla soglia della sua camera,
  pallida, sorridente, scomposti i capelli, gli
  occhi più grandi, la vita più fine che mai. Pareva
  una giovinetta. Strinse la mano a Cortis, con uno
  sguardo che non sorrideva più, con un leggero
  tremito della bocca. Poche parole fredde, quasi di
  cerimonia, furono scambiate tra loro con voce
  sommessa, vacillante. Seguì un silenzio di qualche
  momento. Elena guardò sua madre. </p>
<p> "Benedetta!" disse la contessa Tarquinia.
  "Perchè non parli tu? Bene" soggiunse sospirando
  dopo aver atteso invano risposta, "parlerò io.
  Caro Daniele, qui bisogna che facciamo subito
  consulto. Capisci, già! Povero Daniele, hai fatto
  tanto a quest'ora e ti siamo tanto grate! Ma
  proprio, poi; tanto grate: quel che è vero, è
  vero; ma di cuore, poi. Non badare a Elena se non
  dice niente, perchè alle volte è insulsetta anche
  lei, poverina, come sua madre." </p>
<p> Elena alzò in viso a Daniele l'umido fuoco scuro
  degli occhi. Nè lei, nè lui fiatarono. </p>
<p> "Tu sai, non è vero" continuò la contessa, "di
  certi discorsi da matto, dico io, che mio genero
  ha fatto a Cefalù. Va bene. Sai anche di una sua
  lettera, te ne ho scritto io da Roma; ma non sai
  mica i termini. Ecco, dunque. Premettiamo che a
  casa Carrè non si scrive mai, che mio cognato e io
  siamo scomunicati fin dall'estate scorsa, con
  quella bella colpa, per parte mia! Basta, è meglio
  non parlarne di quella faccenda là. Avviene adesso
  che io mi trovo finalmente in grado di andar a
  vedere Elena; tu sai in che pena ero, che non
  l'auguro, un'angoscia simile, neanche a un cane;
  dunque vado e, naturalmente, vado all'albergo, a
  quel famoso albergo d'Italia... basta, fa niente.
  Vado all'albergo. Sfido, in casa degli altri per
  forza, no, già! E poi Lao m'avrebbe accoppata.
  Fatto sta che quattro giorni dopo il mio arrivo,
  proprio appena, si può dire, il tempo materiale
  per lui di saperlo, capita questa lettera da
  Roma." </p>
<p> "Per te, zia?" </p>
<p> "Per Elena." </p>
<p> La contessa incominciò a declamare con il
  cipiglio e la cantilena di chi studiatamente
  ripete boriose parole di persona spiacevole: </p>
<p> "Il barone sapeva benissimo che la sua cara
  suocera era a Cefalù e comprendeva perfettamente
  che non avesse osato prendere stanza in casa sua.
  Questa era la più sincera confessione dell'indegno
  procedere di casa Carrè (così, proprio così!). Di
  tale procedere si vedrebbero presto conseguenze
  ben più gravi; ma Elena doveva star sicura ch'egli
  non si abbasserebbe mai davanti ai Carrè, per
  paura di niente. Avrebbe presto la compiacenza di
  mostrare a lei, a loro, a tutti quanti, quale
  fosse in lui il sentimento del dovere e
  dell'onore; darebbe uno schiaffo in viso, ma non
  diceva come, ai suoi cari parenti, e peggio d'uno
  schiaffo se c'era in essi un briciolo di
  coscienza. Non voleva che Elena si pretendesse
  relegata a Cefalù. Egli era generoso e la lasciava
  perfettamente libera di andare o stare a piacer
  suo. Oramai non gli importava più di nulla al
  mondo. Presto la lascerebbe anche più libera di
  così!" </p>
<p> "Capisci?" concluse la contessa. "Per me dico
  che son tutte chiacchiere, ma quella là si è
  agitata moltissimo. Allora ho creduto di
  rispondergli io su questo punto della mia
  confessione e del suo abbassarsi davanti ai Carrè;
  e mi pare anche d'aver risposto benino, pesando le
  parole con un giudizio, non faccio per dire, da
  santa. Gli ho poi detto che, approfittando del suo
  permesso, mi proponevo di condurre Elena, per
  qualche tempo, nel Veneto, ma che ci saremmo
  trattenute alcuni giorni a Roma per stare un po'
  con lui. Qui aggiungevo delle parole affettuose
  sui suoi dispiaceri, sulla nostra buona volontà di
  aiutarlo in tutti i modi possibili. Elena poi
  aggiunse alla mia lettera un biglietto in cui gli
  diceva che veniva a Roma con l'intento di essergli
  utile anche contro la sua volontà stessa,
  occorrendo; e gl'indicava il giorno e l'ora del
  nostro arrivo, l'albergo dove saremmo scese. Non
  risponde, ma passi; forse non c'era tempo, se
  vuoi. Si vien qua, si spera di trovarlo alla
  stazione. Euh! nessuno. Ne domandiamo a Clenezzi,
  e Clenezzi, rosso come un Bacco, c'impasticcia che
  l'ha veduto anche stamattina, che sta benissimo,
  che sarà andato qua, che sarà andato là. Non c'è
  stato il tempo di spiegarsi, ma si capisce che
  anche le nostre lettere non hanno fatto niente.
  Adesso dimmi tu. Quest'affare della scadenza è ben
  combinato?" </p>
<p> "Sì, sì, combinato" rispose Cortis in fretta,
  non volendo turbare inutilmente le signore:
  perchè, se le cose non erano in quel momento
  composte, certo dovevano comporsi l'indomani a
  mezzogiorno. </p>
<p> "E lui" riprese la contessa "lo ha saputo della
  proroga?" </p>
<p> "Lo ha saputo." </p>
<p> "E cosa ne ha detto?" </p>
<p> "Io non gli ho parlato mai, ma so da Clenezzi
  che se ne mostrò contento e che lo ringraziò
  molto." </p>
<p> "Bene, e ora dimmi, caro te: cosa abbiamo da
  fare? Lui si capisce che non intende lasciarsi
  vedere. Dobbiamo scrivergli? Dobbiamo andarlo a
  cercare?" </p>
<p> La contessa Tarquinia si pose ad alitare
  affannosamente, mordendosi il labbro inferiore e
  battendo le palpebre, come se quell'idea di andar
  lei a cercar suo genero, dopo toccatene tante
  ingiurie, le movesse su dal cuore delle lagrime di
  rabbia. </p>
<p> Elena non aveva mai aperto bocca. Seduta in
  faccia a sua madre, non pareva nemmeno aver fatto
  attenzione al lungo discorso di lei, guardava nel
  vuoto con gli occhi spenti, immobili. </p>
<p> "Che data" disse Cortis dopo aver pensato
  alquanto "che data aveva la lettera?" </p>
<p> "Quale?" </p>
<p> "Quella di tuo genero, l'ultima." </p>
<p> La contessa non se ne ricordava; guardò sua
  figlia. </p>
<p> "Elena" diss'ella, "mi fai piacere? Questa
  lettera?" </p>
<p> "L'hai tu, mamma" rispose Elena dolcemente. Un
  subito rossore le corse sul viso. Non avea
  pensato, nel rispondere, che ora rimarrebbe
  probabilmente sola con lui. </p>
<p> "Non mi pare" rispose la contessa, alzandosi,
  "ma guarderò." </p>
<p> Appena colei fu entrata nella sua camera, Elena
  stese la mano a Cortis, che l'afferrò con ambo le
  proprie. Gli occhi le si velarono, le labbra
  dissero piano piano: </p>
<p> "Perdonami." </p>
<p> "Oh!" diss'egli. "Ma perchè?..." </p>
<p> Elena gli lesse in viso le parole imminenti; era
  il perchè delle sue freddezze, del suo lungo
  silenzio che egli voleva sapere. Lo interruppe
  subito: </p>
<p> "No, no, non è questo che devi perdonarmi. È
  un'altra cosa. Bisogna che ti parli; in un altro
  momento!" </p>
<p> Parve che l'uscio della contessa Tarquinia si
  aprisse; Elena ritirò subito la mano. Non fu vero.
  I due si guardarono ancora pochi secondi. Allora
  la contessa entrò con la lettera spiegata. Non
  poteva vedere Elena in viso, ma vedeva Cortis. Si
  fermò di botto e gli disse: </p>
<p> "Ti senti male?" </p>
<p> "No, zia." </p>
<p> La voce era ferma e forte. </p>
<p> "Sedici marzo" soggiunse la contessa porgendogli
  la lettera. </p>
<p> "Aspetta" rispose Cortis. "Io credo di avere
  scritto ad Elena il 14, e a lui fu parlato della
  dilazione almeno tre giorni dopo, perchè Clenezzi
  non lo potè vedere prima del 17. Dunque non ne
  sapeva niente quando scrisse quella lettera lì.
  Poi si sarà ammansato. Lo sa che siete alla
  Minerva?" </p>
<p> "Sì, gli fu scritto." </p>
<p> "Allora, se oggi non si lascia vedere, Elena
  potrà cercar di lui domani. Intanto gli dovrebbe
  mandare un biglietto." </p>
<p> Così dicendo Cortis si voltò a sua cugina, che
  rispose sottovoce senza scomporsi: </p>
<p> "Vado al Senato fra un'ora, con Clenezzi." </p>
<p> "Benedetta!" esclamò la contessa. "Tu te la
  intendi con la gente così alla sorda e alla muta,
  e non parli neanche dopo! E noi si sta qui a
  consultare!" </p>
<p> "Hai ragione, mamma. Ho creduto che l'avessi
  inteso. Sono una gran distratta." </p>
<p> Cortis partì pochi minuti dopo, malgrado sua zia
  volesse trattenerlo sino al ritorno di Clenezzi,
  per altre intelligenze da pigliare insieme. Ella
  finì con dirgli che per questa volta lo lasciava
  andare, ma che, se voleva il perdono de' suoi
  peccati, doveva porsi dall'indomani mattina in poi
  a sua disposizione, e non si accettavano scuse
  politiche. Va bene tutto, diceva la contessa, ma
  passare da Roma dopo tanto tempo e non veder
  niente, questo no! L'indomani, sabato, non era
  giorno di villa Borghese? Almeno un corso! </p>
<p> Cortis, pieno il cuore di quella mano toltagli
  bruscamente, di quello sguardo scambiato poi,
  scese ad attendere il senatore Clenezzi in piazza
  della Minerva. Voleva prevenirlo, impedire che
  accompagnasse Elena al Senato. Non conveniva
  ch'ella vedesse il barone ora; prima lo voleva
  vedere lui, Cortis; lo voleva rassicurare su
  questa proroga disdetta dall'avvocato Boglietti.
  Clenezzi arrivò da via della Palombella zoppicando
  e borbottando tra sè. Quando vide Cortis da
  lontano affrettò il passo, cacciò fuori tanto
  d'occhi, si mise a fargli segni, lo assalì
  fremendo e sbuffando, con una serie di "ma non sa?
  ma non sa?", e appiccicatoglisi al braccio, gli
  raccontò che Di Santa Giulia era venuto da lui,
  furioso, con una lettera dell'avvocato in cui si
  disdicevano gli accordi presi. Lui, stupefatto,
  aveva risposto di non saperne nulla. L'altro, quel
  mascalzone, gli aveva replicato male. Allora
  Clenezzi s'era sentito ribollire il suo buon
  sangue bergamasco e gliele aveva suonate chiare,
  al bestione. Le mani e il mento gli tremavano
  ancora di collera; metteva dei rantoli da vecchio
  mastino irritato. Bel muso, però, anche quel
  signor Boglietti! Cos'era questo dire e disdire?
  Un gran buffone, per lo meno. E adesso, come fare
  a condur la baronessa in Senato? Cosa dirle? </p>
<p> Cortis lo acquietò. Bastava dire a Elena che suo
  marito non era più al palazzo Madama e che oramai
  per quel giorno sarebbe inutile andarne in
  traccia. Quanto all'affare Boglietti, se ne
  occuperebbe lui, Cortis; aggiusterebbe tutto lui. </p>
<p> "Caro il mio signor Cortis!" esclamò il senatore
  a mani giunte. "Se Le sono mai obbligato! E
  adesso" soggiunse "bisognerà salire da queste
  signore." </p>
<p> "Ma poi" disse Cortis, sorridendo, "oggi,
  venerdì, non è giorno di Trastevere? Non è giorno
  di... di... di...?" </p>
<p> "Ah! ah!" rispose il senatore, sfogandosi
  amaramente prima nel suo dialetto e traducendosi
  poi: "I è andàc in malùra à quèi, sono andati alla
  malora anche quelli!" </p>
<p> Cortis, rimasto solo, riafferrò l'immagine di
  Elena, la dolce parola "perdonami" e insieme
  l'atto, la voce, lo sguardo con cui era venuta.
  Altre immagini lo assalivano, non lo lasciavano
  fermarsi in un pensiero; il colloquio desiderato
  da lei, la lettera del marito, le parole "presto
  la lascierebbe più libera di così." Paurose
  parole! Si vide nel cuore qualche cosa che gli
  avrebbe fatto ribrezzo se non avesse saputo che
  ogni miglior cuore umano è come una casa aperta,
  monda e ornata; furfanti che non vi saranno ospiti
  mai, possono, senza colpa del padrone,
  affacciarvisi, mettervi piede un momento. Si
  accorse, così pensando, di essersi
  inconsapevolmente avviato a piazza Venezia. Punto
  quasi da un rimorso, tornò indietro, si recò al
  palazzo Madama, e, saputovi che il senatore Di
  Santa Giulia abitava in via delle Muratte, vi andò
  difilato. </p>
<p> Rassicurarlo, dirgli che al pagamento del 31
  marzo sarebbe provveduto, fargli credere che il
  benefizio venisse dal Governo, apponendovi la
  condizione di uscire volontariamente dal Senato;
  non vi era altra via da tentare. Di Santa Giulia
  vantava grandi benemerenze presso la Sinistra;
  forse crederebbe. Non v'era altra via. </p>
<p> Il senatore era fuori. Cortis gli scrisse sopra
  un biglietto di visita, invitandolo a recarsi da
  lui l'indomani, sabato, a mezzogiorno "per affari
  urgentissimi." Chiese poi alla fantesca che gli
  aveva aperto se il senatore avrebbe sicuramente
  rincasato prima dell'indomani. Colei credeva che
  sì; ma il signor senatore era diventato tanto
  strano! Faceva con lei tali discorsi che proprio
  non ci sarebbe da stupire se un giorno o l'altro
  succedesse una disgrazia. Doveva avere di gran
  fastidi, povero signore! La donna, una
  chiacchierina toscana, avrebbe continuato Dio sa
  quanto su questo tono, se Cortis le avesse dato
  retta. Ma a Cortis premeva ora tornare a casa.
  Passando da una farmacia, entrò a farsi dar
  qualche cosa per dormire, buttò sul banco la
  ricetta d'un suo collega, dicendo di desiderare
  una dose più forte. Soffriva da alcun tempo
  insonnie penose. Sprezzatore, nella sua robustezza
  fisica, d'ogni bisogno del corpo, sprezzatore e
  ignaro insieme d'ogni arte medica, non pigliava
  medicine mai se non per qualche sofferenza che
  gl'impedisse lo studio o l'azione; e allora si
  curava brutalmente, combattendo il solo fenomeno
  con gli specifici più violenti. A casa si ordinò
  un caffè fortissimo, salvo a prendere il cloralio
  la notte prima di andare a letto; poi si chiuse a
  lavorare nel suo studio, dove dieci o dodici sedie
  erano già preparate agli amici attesi per le nove
  di sera. </p>
</div>
<div type="chapter">
<head>CAPITOLO TREDICESIMO</head>
<head>VERTIGINE</head>
<p> Alle nove e un quarto gli amici fumavano e
  chiacchieravano intorno a Cortis, che andava
  dall'uno all'altro, acceso in volto, con gli occhi
  scintillanti, parlando, scherzando, come se Elena,
  suo marito, la signora Cortis non fossero esistiti
  mai, se tante angustie si fossero dileguate dal
  suo cuore per sempre. V'erano dei giovani deputati
  in cravatta bianca, disposti a fare lì un po' di
  politica e a riderne più tardi in qualche veglia
  elegante; v'eran dei senatori serii e un po' a
  disagio nella compagnia di quei primi; v'era un
  paio di giovani ancora più serii che tornavano
  dall'aver studiato scienze sociali in Germania;
  v'eran due o tre poderosi signori dell'alta Italia
  che aiutavan di borsa, largamente, a fondare il
  giornale. Cortis aperse la seduta annunziando che
  tutto poteva considerarsi pronto per la
  pubblicazione di questo. Si aveva un capitale
  sottoscritto di 450.000 lire; la tipografia era
  pronta, locale, macchine e persone; pronta la
  redazione e i principali corrispondenti esteri;
  gl'italiani si troverebbero subito. Cortis
  prometteva l'assidua opera propria, almeno sino
  all'apertura della Camera nuova. Ora occorreva
  intendersi sul miglior momento d'uscire. Cortis
  era risoluto, come gli amici sapevano, di pigliar
  occasione da una protesta dei suoi elettori per
  pronunciare un discorso l'indomani, ultima seduta
  avanti le vacanze pasquali, e dimettersi. Avrebbe
  esposta molto esplicitamente la sua fede politica,
  appellandosi dagli elettori attuali ai futuri.
  Poichè egli avrebbe in seguito diretto il
  giornale, si credeva in dovere di comunicare agli
  amici le idee che intendeva svolgere alla Camera,
  benchè certo non potessero riuscir nuove ad alcuno
  di essi. Se piacessero, se il discorso trovasse
  qualche eco nel paese, diventerebbe forse
  opportuno annunciare al pubblico il nuovo giornale
  come sorto da questo impulso, e uscire con esso nè
  così tardi che il discorso fosse dimenticato, nè
  così presto che la connessione dei due fatti
  apparisse premeditata. </p>
<p> Ciò posto, Cortis incominciò a esporre
  brevemente quello che si proponeva dire, con
  maggior diffusione, alla Camera. Egli parlava in
  piedi, con le spalle alla scrivania cui appoggiava
  la persona e puntava le mani, fissando or l'uno
  ora l'altro di coloro che lo ascoltavano, quale
  seduto contegnosamente, quale sdraiato sul canapè,
  quale ritto nel vano d'una finestra, fumando. </p>
<p> "L'ordine e la forma non importano" diss'egli.
  "La sostanza sarà questa." </p>
<p> L'onorevole deputato che fumava alla finestra,
  venne a piantarglisi di fronte, a cavalcioni d'una
  sedia. </p>
<p> "Degli elettori" proseguì Cortis "protestano
  contro di me perchè ho espresso alla Camera delle
  opinioni clericali. Io nego che questi signori
  conoscano il colore delle opinioni, e ho fondati
  dubbi che ignorino il senso delle parole; pure
  intendo cedere e rassegnare le mie dimissioni da
  deputato con qualche commento." </p>
<p> "L'amico" disse qualcuno "non ti lascerà
  parlare." </p>
<p> "Perchè? In ogni caso deciderà la Camera. Quanto
  a censure e richiami è quello che desidero. Dirò
  dunque che sebbene io sia grato ai miei colleghi
  per le prove di considerazione avutene, sento
  attualmente nella Camera un'aria così viziata da
  poterne uscire senza dolore. E qui, se mi lasciano
  continuare, dirò che coloro i quali credono vicina
  la scomparsa, non dei vecchi partiti, ma
  addirittura del regime parlamentare, possono venir
  qua a fiutare il puzzo della sua corruzione.
  Soggiungerò che uscendo dalla Camera ne darò le
  notizie, molto forte e su tutti i toni, ai nuovi
  elettori, e non andrò sicuramente a predicare la
  trasformazione dei caratteri e delle opinioni per
  costituire una maggioranza molto estesa e poco
  vitale. Ho udito parlare più volte nella Camera di
  un partito nuovo che tutti desiderano e cui
  nessuno vuole appartenere; io mi compiacerò di far
  sapere a' miei colleghi che mi sacrifico al
  pubblico bene ed esco appunto per andare in
  traccia d'un partito nuovo e ritornare, se sarà
  possibile, con esso." </p>
<p> "Hm! Hm!" fecero alcuni scettici. </p>
<p> "Signori" esclamò Cortis, "se non avete fede,
  perchè vi mettete all'impresa?" </p>
<p> "Avanti, avanti!" dissero quegli stessi
  scettici. </p>
<p> "Sarò meno baldanzoso" proseguì Cortis.
  "Studierò le espressioni. Sapete, è un discorso
  che sarà probabilmente molto interrotto e perciò
  dovrò fare a dritta e a sinistra molte scappate
  che ora non posso prevedere, ma l'importante è
  qui, questo nuovo partito. Io lascerò dunque la
  Camera augurando che vi entrino presto degli
  uomini sciolti dalle superstizioni e dalle
  ignoranze di un certo individualismo liberale che
  si crede alla testa dell'umanità, e non si accorge
  di passare alla coda; non si accorge di aver
  lavorato utilmente, sì, a distruggere tante cose,
  ma di aver lavorato non per sè, sibbene per uno
  molto più forte, molto più potente, che ora,
  trovando le vie sgombere, arriva e se lo piglia
  lui il mondo e lascerà forse a simili liberali
  qualche prato d'Arcadia e poche pecore. Questi
  uomini penetrati dal futuro, questa gente
  positiva, verrà alla Camera, convinta, a
  differenza di altri retori e mitologi, che nel
  lungo lavoro di rinnovamento sociale cui le forme
  moderne della produzione impongono, il migliore
  strumento sarà una monarchia forte, sciolta da
  qualunque legame con qualunque chiesa, ma
  profondamente rispettosa del sentimento religioso.
  Questi uomini saranno ispirati dal più ardente
  patriottismo e non faranno mai, per un solo palmo
  non nostro di terra italiana, dichiarazioni nè
  abili, nè oneste." </p>
<p> "Ecco" proseguì Cortis, dopo un momento di
  silenzio, "io svolgerò, presso a poco, questi
  concetti. Adesso voialtri dovete dirmi francamente
  la vostra opinione." </p>
<p> Nessuno parlò. Cortis andò a buttarsi sul
  canapè, si mise a guardare il soffitto,
  aspettando. </p>
<p> "Ardito" sussurrò il senatore C... "Un discorso
  molto ardito." </p>
<p> "Questo si sa" esclamò Cortis con un gesto di
  noncuranza. "Tanto ardito che forse non lo potrò
  fare." </p>
<p> Quel deputato che stava a cavalcioni della
  sedia, si scosse a un tratto, picchiò forte col
  pugno sulla spalliera. </p>
<p> "Non guardo questo, io" diss'egli, alzandosi.
  "Non guardo l'arditezza della forma, guardo
  l'arditezza delle idee." </p>
<p> Soggiunse che, giudicando da una esposizione
  così concisa, le idee gli parevano più radicali di
  quelle nelle quali tutti i presenti si erano
  accordati nel trattare per la fondazione del
  giornale. Si era parlato, sì, e molto, di riforme
  sociali; ma questo era un mettere avanti troppo
  apertamente il socialismo di stato con pericolo di
  spaventare il pubblico. Adesso non voleva
  discutere il principio, ma certo in Italia gli
  mancava la conveniente preparazione, certo non era
  abbastanza divulgato per chiamar gente intorno a
  una bandiera nuova. L'onorevole deputato non
  approvava poi che si parlasse con dispregio della
  trasformazione vagheggiata da tanti nella Camera e
  fuori. Si poteva essere scettici su questo punto,
  ma non conveniva mai, in politica, offendere
  alcuno senza necessità. </p>
<p> Un giovine siciliano, reduce da Berlino, fervido
  fautore del socialismo cristiano, prese
  focosamente le parti di Cortis; disse che altro
  era un programma di governo, altro un programma di
  partito. Il riserbo e le cautele vengono col
  potere. Quando s'intende creare un movimento dal
  di sotto all'insù, ci vuole franchezza e
  ardimento. Chi non parla di riforme sociali?
  Bisogna anche dire come deve farsi questo grande
  lavoro: con la monarchia forte, il <hi>Reich</hi>;
  con l'associazione, con il sentimento religioso. </p>
<p> L'onorevole deputato replicò; altri intervennero
  nella discussione, appoggiando il consiglio più
  prudente. Cortis fremeva, si agitava sul canapè,
  volendo tacere, lasciar liberi i suoi amici di
  deliberare a lor posta; ma non fu padrone, quella
  sera, de' suoi nervi malati, e ruppe a un tratto
  in una sfuriata contro i timidi e gl'incerti,
  investì i suoi contradditori con tale amara
  veemenza, da muoverli a stupore più che a
  risentimento. Quand'egli ebbe finito nessuno
  aperse la bocca per un pezzo: tutti si guardavano
  attoniti. Finalmente il senatore T... prese la
  parola e la tenne a lungo, navigando con gran
  precauzione, ammirando l'ardimento degli uni,
  lodando la prudenza degli altri, compiacendosi di
  una discussione onorevolissima per tutti, anche se
  l'ardore delle convinzioni, il desiderio del
  pubblico bene, avean potuto qualche volta
  esprimersi con vivacità straordinaria. Dopo aver
  lodato tutti, l'onorevole senatore, volendo
  rimendare gli strappi, dovea pure passar l'ago a
  destra e a sinistra, pungere un poco chi aveva
  parlato più forte. Appariva, secondo lui, dalla
  discussione, un disaccordo piuttosto apparente che
  reale, un dissenso sull'attuale opportunità delle
  cose dette dall'onorevole Cortis, anzichè sul loro
  valore intrinseco; benchè egli stesso, se proprio
  proprio costretto a pronunciarsi su quell'ordine
  di idee, avrebbe dovuto pur fare qualche riserva,
  come su alquanti altri giudizi che aveva uditi
  nella discussione. </p>
<p> Ciò posto, non pareva difficile all'onorevole
  senatore che tutti avessero a intendersi nei
  seguenti termini. L'onorevole Cortis parlasse pure
  a modo suo, ma senza nessun impegno, da parte del
  giornale, di prendere il suo discorso per
  programma. Parlasse pure audace, audacissimo. In
  pochi mesi di vita parlamentare l'onorevole Cortis
  aveva già saputo distinguersi, conciliarsi molto
  rispetto, molta simpatia; il suo discorso, se gli
  riusciva di condurlo a fine, avrebbe sicuramente
  levato rumore nella Camera e fuori, avrebbe dato
  modo di studiare gli umori, le disposizioni del
  pubblico, di prendere posto, col giornale, un po'
  più indietro o un po' più avanti, sul terreno
  migliore. </p>
<p> Cortis fece un atto di acquiescenza muta,
  sdegnosa; gli altri, chi prima, chi dopo, chi ad
  alta, chi a bassa voce, approvarono. Non v'era più
  niente a dire. Le cravatte bianche uscirono
  subito; ultimo uscì anche Cortis. Prese a
  braccetto il senatore che aveva parlato, uomo di
  grande ingegno, dottrina e virtù, lo trasse con sè
  verso via dell'Aracli, a forza, perchè colui
  voleva piegare verso il Collegio Romano. </p>
<p> "Se mi credevate matto" disse Cortis, nervoso,
  "dovevate farmelo sapere prima." </p>
<p> L'altro protestò, ma Cortis non parve nemmeno
  ascoltarlo, gli dichiarò che avrebbe mandato a
  monte società, giornale e tutto, che si sarebbe
  ritirato davvero dalla vita politica. Il senatore
  si provò di ammansarlo, di persuaderlo che avendo
  richiesto gli amici di consiglio non doveva poi
  offendersi se il consiglio era dato liberamente.
  Cortis negava di aver chiesto consigli ad alcuno;
  tenendosi legato a quella gente, non aveva voluto
  muovere un passo senza dirlo, ma si era tenuto
  sicurissimo di una piena approvazione. Non erano
  le solite idee discusse tante volte sin da quando
  s'era stabilito di fare il giornale? No, no,
  Cortis lo sapeva bene, si aveva gelosia di lui, si
  aveva paura di creargli troppa influenza, troppa
  autorità. Il senatore no, ma gli altri sì; gli
  altri erano invidiosi, nemici occulti. Non li
  aveva visti il senatore? Non li aveva uditi? </p>
<p> I radi viandanti si voltavano a guardar
  quest'uomo alto e smilzo che parlava con tanta
  foga, con voce vibrante di tanta emozione a
  quell'altro grosso e piccino, tutto mansueto nel
  suo soprabitone all'antica. Questi cercava
  fermarsi sotto i fanali, a guardar l'orologio, ma
  Cortis non gliel consentiva, gli stringeva più
  forte il braccio, lo trascinava seco per isghembo,
  come un ragazzo riluttante. Solo alla salita del
  Campidoglio il buon senatore si piantò su' due
  piedi risoluto a non lasciarsi trarre più avanti. </p>
<p> "Caro Lei, mi faccia il piacere!" diss'egli.
  "Dove va?" </p>
<p> "Ho bisogno di camminare, di stancarmi" rispose
  Cortis. "Non m'ha detto Lei che va qualche volta,
  la sera, al Colosseo?" </p>
<p> "Grazie tante! Alle otto! Per amor del cielo!
  Alle otto. Son le dieci e mezzo, sa. A quest'ora
  sono sempre a letto." </p>
<p> "Perchè desideravo stare un po' con Lei. C'è
  poca gente ch'io stimi quanto Lei." </p>
<p> "Grazie" rispose il senatore con un sorriso
  modesto e una voce cascante. "Riverisco" soggiunse
  facendosi piccin piccino quasi per sfuggir meglio
  al suo terribile interlocutore. Cortis gli strinse
  la mano e lo lasciò senza dir parola. </p>
<p> Camminava rapidamente, vedendo la Camera, i
  vicini intenti a lui, intento il presidente; e, in
  faccia a sè, sotto la tribuna di sinistra,
  l'orologio muto che veniva segnando, momento a
  momento, il passar di parole irrevocabili, il
  passar di un'ora fra le più solenni, fra le più
  gravi della vita di chi parlava. Talvolta la
  figura, lo sguardo d'Elena gli fugavano ogni altra
  visione; ma poi quell'aula scura, quei volti
  oscuri e marmorei, quel quadrante,
  quell'inesorabile lancetta tornavano. E si udiva
  parlare, udiva il cicaleccio indifferente dei
  colleghi, poi le interruzioni, i richiami, le
  ingiurie. Le sentiva veramente come schiaffi sul
  viso; un fiume di collera gli veniva alla bocca;
  egli rispondeva a destra e a sinistra con
  l'invettiva e il sarcasmo, solo contro tutti. </p>
<p> Parole, attitudini, gli tempestavano nella
  fantasia con rapidità crescente. E camminava
  camminava, con i denti serrati, con le pugna
  strette, quando in piazza de' Fenili traballò
  preso da un capogiro, dovette aggrapparsi al
  parapetto verso il Foro, aspettare, ansando, che
  passasse. Quando le imminenti colonne spettrali di
  Castore e Polluce ristettero di girargli attorno
  con gli altri grandi cadaveri del Foro, tutti
  grigi di luna velata, rimase a guardare, quasi
  inconsapevole, i tre fusti potenti, il colossale
  mozzicone d'architrave fermo sotto i nuvoloni
  bianchi che veleggiavano all'Esquilino. </p>
<p> La pace dei secoli morti gli entrò a poco a poco
  nel cuore. Riprese quindi adagio il suo cammino
  pensando, attonito, a questa cosa nuova, a questo
  girar vertiginoso della vista, cui neppure una
  volontà gagliarda come la sua poteva arrestare.
  Calma, calma, ci voleva; anche per l'indomani. Non
  immaginò più niente, non ascoltò che il proprio
  passo nella solitudine. </p>
<p> A un tratto si trovò sul viso il Colosseo
  enorme, nero fino alle nuvole. I piccoli fanali
  non rompean l'ombre a due passi. S'intravvedeva
  appena, in fondo all'entrata, l'arena chiara.
  Cortis si cacciò in quel buio, avidamente,
  parendogli uscir dal tempo in un'aria eterna, a
  riposare. La luna pendeva sul Celio, imbiancando
  in alto, a sinistra di Cortis, le gigantesche
  vertebre nude dell'anfiteatro. Non si vedeva anima
  viva. Solo un lumicino attraverso le arcate
  dell'entrata opposta, verso San Clemente; solo di
  tempo in tempo un sordo rumor di ruote dava debole
  segno della vita lontana. </p>
<p> Cortis si appoggiò a un rudere del podio
  imperiale, nell'ombra. Il silenzio desolato, le
  immense rovine cineree e nere gli davan l'idea di
  un cratere spento della luna, fra quelle montagne
  morte, al crepuscolo. E tornavano, con questo
  triste sogno, il viso, la voce d'Elena. Era ella
  dunque in un altro pianeta? Proprio in eterno non
  sarebbe stata sua? Il cuore si mise a battere, a
  battere. Si strinse con le mani il petto, temendo
  uno sfacelo di sè. Dio, Dio, cos'era questa
  prostrazione dello spirito, cos'era quest'onda che
  gli veniva su su su alla gola, al viso, così
  dolce, così amara, così forte? Lui, Cortis,
  piangere? Si voltò alla pietra antica, vi affisse
  la fronte. </p>
<p> Pochi minuti dopo uno sciame di gente sbucò
  nell'arena, si fermò all'entrata con degli: </p>
<p> "Oh! Beautiful! Wonderful!" </p>
<p> Cortis andò via. </p>
</div>
<div type="chapter">
<head>CAPITOLO QUATTORDICESIMO</head>
<head>ERAN DEGNI DI QUESTO</head>
<p> Elena non dormì quella notte. Ebbe un breve
  sopore all'alba e sognò la sua cameretta gaia di
  Passo di Rovese, il vento fresco, il verde e le
  rose; un sogno in cui si sdegnò, quasi, con se
  stessa. Si alzò alle sei, andò a messa alla
  Minerva con il desiderio di pregare, di trovare un
  po' di pace. Non potè. In chiesa più ancora che
  fuori si sentiva muta di fede. E invidiò, sedendo
  stanca nel suo banco, tutti quei devoti che
  avevano tante cose buone da poter domandare a Dio,
  che pregavano fervorosamente, come se proprio lo
  vedessero là fermo sull'altar maggiore ad
  ascoltarli. Ella invece non vedeva che la propria
  sua vita misera, inutile, e non desiderava niente,
  non aveva niente da domandare a Dio senza peccato.
  Gli chiederebbe forse di estinguerle la passione,
  il fuoco dell'anima? Oh no no, il suo tormento le
  era troppo caro: ne viveva. Piuttosto chiedergli
  di farla morire; ma che ne sarebbe di lei
  nell'altra vita? Che aveva mai fatto di bene, in
  questa? Qualche opera di carità, freddamente.
  Anche la sua virtù di moglie fedele, che merito
  religioso aveva? Nessuno. Era stata fedele, in
  parte per un fiero sentimento umano d'onore, in
  parte per non nuocere a lui, per non essere un
  inciampo sul suo cammino. Con quale frutto? Con
  questo solo; non commettere il male. Cosa ne aveva
  ella fatto di tanta potenza d'amore e d'opere, che
  sentiva nel cuore? L'aveva sepolta. No, non doveva
  chiedere la morte a Dio, ma la vita; non l'amore,
  non la gioia, non la pace, ma solo la forza di
  fare il bene per amor Suo, di soffrire con
  rassegnazione. Si esaltò in questo pensiero, un
  subito fuoco amaro le arse nel cuore, e chiese a
  Dio questo; gli disse che non gli domanderebbe mai
  di esser felice neppure nella esistenza futura,
  che accettava e benediva la Sua volontà
  quand'anche fosse di farla soffrire eternamente.
  Trovò riposo nella preghiera e un alito molle di
  quella pace cui non voleva chiedere. Era
  spossatezza, forse, e naturale effetto di uno
  sforzo così violento. La preghiera le venne
  morendo nello spirito stanco; quasi anche il
  pensiero; restava solo un senso di quiete. </p>
<p> Le venne poi quest'idea, che non valesse la pena
  di nascondere ancora il suo cuore a Cortis. Con
  tutto il suo studio di farsi dimenticare da lui,
  d'offenderlo, non v'era riuscita, e comprendeva
  bene d'essere indovinata da lui: l'una e l'altra
  cosa le davan tanta dolcezza malgrado se stessa! E
  allora? Il simulare diventava un sacrificio
  inutile. Povero Cortis, quale consolazione gli
  aveva dato ella mai? Di chi era la colpa se gli
  toccava ora la pena di vivere con sua madre?
  Costei le aveva scritto dei ringraziamenti
  pindarici, delle tenerezze nauseabonde con certe
  sconvenienti allusioni alle persone male appaiate,
  che le avean tratto al viso il suo sangue altero.
  La contessa Tarquinia non sapeva darsene pace;
  descriveva sua cognata da giovane come la più
  falsa, la più egoista creatura del mondo; una
  convivenza impossibile! Elena era piena di rimorsi
  benchè avesse chiesto a Cortis per colei il solo
  permesso di abitare Roma. Bisognava domandargli
  perdono a mani giunte, vedere se non ci fosse più
  rimedio. La messa era finita, la gente usciva.
  Elena s'inginocchiò un momento, non a pregare, ma
  a pensare che se fosse lecito domandar simili cose
  a Dio, se un'anima poco credente, poco degna come
  la sua potesse sperarne ascolto, gli chiederebbe
  di provveder lui, di liberare Cortis. Uscendo di
  chiesa le venne in mente con un lampo d'ironia che
  avrebbe dovuto ricordarsi anche di suo marito. In
  fatto la lettera ricevuta a Cefalù le aveva messo
  un'agitazione più profonda, più indefinibile
  ch'ella non volesse confessare a se stessa; ma
  ora, sapendo che la dilazione del pagamento si era
  ottenuta dopo quella lettera, ignorando che suo
  marito fosse stretto da altre necessità egualmente
  minacciose, non se ne curava più tanto. Era andata
  segretamente, la sera innanzi, in via delle
  Muratte; il barone era fuori; gli aveva lasciata
  una lettera. </p>
<p> Che fare di più? </p>
<p> Sulle scale dell'albergo incontrò il senatore
  Clenezzi che ne scendeva e che, vedendola salire a
  quell'ora, rimase lì di stucco, a mani giunte,
  senza nemmanco salutare. </p>
<p> "Cara Lei" diss'egli finalmente, "ne ha altre?
  Sa mica che sono appena appena le sei e mezzo?" </p>
<p> Elena sorrise. </p>
<p> "Che piacere ha d'incontrarmi!" diss'ella. </p>
<p> Il senatore si storse tutto, sospirò come se
  inghiottisse delle proteste venutegli alla bocca e
  rispose solo: "Basta." Poi le parlò di uno
  stranissimo biglietto di Cortis, pervenutogli in
  quel momento. Elena trasalì, gli si porse tutta
  con un atto di muta domanda. Colui le diede il
  biglietto che diceva: </p>
<p> "È arrivata in Roma stamattina, improvvisamente,
  mia madre. Non so se mi sarà possibile venire alla
  Minerva verso le dieci come avrei voluto. A
  mezzogiorno ho affari; poi c'è la Camera e devo
  parlare. La prego di avvertire le signore. Se non
  potrò venire manderò più tardi i biglietti per la
  seduta". </p>
<p> "Mi dica un po'" chiese il senatore prima ancora
  che Elena avesse finito di leggere. "Cos'è questa
  storia? Io ho sempre inteso e da lui e da Lei e da
  tutti che il signor Cortis era solo, che non aveva
  altri parenti se non loro. Capisco niente, io!" </p>
<p> Elena non rispose; teneva sempre gli occhi sul
  biglietto come riflettendo. Lo rese finalmente a
  Clenezzi. </p>
<p> "Va bene" diss'ella. </p>
<p> Clenezzi intese che ne sapeva più di lui e che
  non le garbava di parlare. Si congedò, promettendo
  tornare verso le dieci per mettersi a disposizione
  della contessa Tarquinia. Era già in fondo alla
  scala, quando Elena ridiscese in fretta, lo
  raggiunse. </p>
<p> "Vada da Cortis" diss'ella, "veda mia zia e,
  quando viene, me ne dica qualche cosa." </p>
<p> Il senatore, sbalordito, aperse la bocca per
  scusarsi, quando Elena risaliva già, correndo, la
  scala. </p>
<p> La contessa Tarquinia non si svegliò che un paio
  d'ore più tardi. Quando seppe dell'arrivo di sua
  cognata, dichiarò netto ad Elena che tutti erano
  padroni di perdonare fin che volevano, che col
  cuore perdonava anche lei, ma che non l'avrebbe
  veduta sicuramente. Le rincresceva per Daniele, ma
  su questo punto non poteva transigere. Se Elena
  volesse ascoltar lei, si comporterebbe allo stesso
  modo. </p>
<p> "Oh no!" rispose Elena con un tale fuoco
  sdegnoso, con un tale aggrottar del ciglio che sua
  madre si affrettò a dirle: "Eh, non La si offenda,
  per amor di Dio!"; e poi, fatte molte professioni
  di esagerata umiltà, di esagerato rispetto per il
  gran talento e per il generoso cuore di sua
  figlia, che intanto fremeva, incominciò, quasi
  parlando a se stessa, a ripeter l'iliade de'
  passati falli di sua cognata, senza tacere di
  certi antichi guai che avevano avuti insieme. </p>
<p> "Lo so" interruppe Elena, "ma vuoi rendere
  ancora più amaro il sacrificio di Daniele, sapendo
  poi anche la parte che v'ho preso io?" </p>
<p> "Padrona" rispose la contessa Tarquinia,
  "padronissima! M'hai domandato consiglio? E
  Daniele mi ha mai detto niente?" </p>
<p> Elena sdegnò replicare. </p>
<p> Clenezzi tornò alle nove e mezzo, e fu ricevuto
  da Elena sola perchè la contessa Tarquinia non
  aveva ancora compiuta la propria toeletta. Era
  andato a casa Cortis, non disse con qual pretesto;
  in fatto, per domandare notizie dell'affare di
  Santa Giulia. </p>
<p> "E dunque?" chiese Elena. </p>
<p> "Ho visto anche la Sua signora zia" rispose il
  senatore con un inchino. </p>
<p> "No, no, no" rispose Elena impaziente, battendo
  palma a palma. "Non c'è affatto bisogno di
  complimenti. Dica dica proprio com'è." </p>
<p> "Proprio?" rispose il senatore. "Ho da dirla? È
  uno spavento. Non ho mai visto una cosa compagna." </p>
<p> "Dica." </p>
<p> "Non parliamo del fisico. Lunga, gialla, magra;
  non ha che pelle e ossa. Da noi si direbbe che è
  buona da mandare a Palazzolo per farne dei
  bottoni. Ma è la toeletta, ma sono i modi, ma è
  l'insieme! Cortis me l'ha presentata con una
  faccia e una voce da gelar le parole fino in gola,
  e lei mi si è messa subito a chiacchierare, a
  chiacchierare tanto che non ho potuto resistere
  cinque minuti e sono scappato." </p>
<p> Il senatore sostò un momento e riprese, grave:
  "Ma sa chi m'ha fatto impressione?" </p>
<p> Elena impallidì. </p>
<p> "Cortis" diss'egli. "Deve star male. Se vedesse!
  Ha la fisonomia alterata. Ho paura che gli succeda
  qualche cosa." </p>
<p> Ella lo guardò, muta, con due occhi così aperti,
  così fissi, così pieni di subito spavento, che il
  senatore si affrettò ad attenuare, come potè
  meglio, l'effetto delle sue parole e della faccia
  sepolcrale con cui le aveva proferite. In questa
  entrò la contessa Tarquinia, elegantissima, e,
  data ai due una occhiata rapida, domandò a
  Clenezzi se ci fossero notizie di suo genero.
  Clenezzi rispose un po' storditamente che sì, che
  il barone Di Santa Giulia era aspettato da Cortis
  in casa sua per mezzogiorno. </p>
<p> Da Cortis? Cosa c'era di nuovo? Qui il senatore
  s'imbarazzò un poco. Rispose che si trattava di
  alcune ultime intelligenze da prendere con
  l'avvocato, di alcune formalità relative al noto
  accomodamento. Elena non parlò; alla contessa
  Tarquinia piacque accettare ogni spiegazione che
  le mettesse il cuore in pace, almeno per quel
  giorno. Elena in fin dei conti era partita da
  Cefalù con il permesso di suo marito; questi era
  informato del giorno e dell'ora in cui ella doveva
  arrivare a Roma; lo si era andato a cercare al
  Senato e a casa; gli si era scritto nei termini
  più convenienti; che poteva egli richiedere di
  più? </p>
<p> La contessa domandò a Clenezzi se avesse in
  pronto un bel programma per la giornata. Lei non
  esigeva che la messa a San Pietro e il corso a
  villa Borghese. Il senatore propose una visita al
  museo Tiberino, aperto da poco tempo. La contessa
  Tarquinia arricciò il naso. Oh Dio, musei! Ne
  aveva veduti tanti! Cosa c'era di bello in questo
  museo Tiberino? Clenezzi confessò umilmente che
  non v'era andato mai. La contessa vi si rassegnò e
  stavano per uscire quando Clenezzi rammentò che
  Cortis gli aveva detto di voler fare il possibile
  per venire alla Minerva tra le dieci e mezzo e le
  undici. La contessa Tarquinia, atterrita dall'idea
  di vedersi forse comparir davanti sua cognata,
  s'infuriò a dire che, nell'incertezza, non era il
  caso d'aspettarlo e che si poteva lasciare al
  portiere un biglietto per lui. Lo scrisse subito
  ella stessa, avvertendo Cortis che avrebbe potuto
  trovar lei e sua figlia, intorno alle undici, al
  museo Tiberino. </p>
<p> A San Pietro, mentre la contessa entrava nella
  cappella del coro, Elena trattenne Clenezzi con un
  cenno, gli chiese impetuosamente: </p>
<p> "Cosa c'è di mio marito? Cosa va a fare da
  Cortis?" </p>
<p> "Ma niente" rispose il senatore. "Quello che Le
  ho detto." </p>
<p> La contessa tornò indietro per dir qualche cosa
  a sua figlia; il dialogo fu troncato. </p>
<p> Verso le undici, la carrozza delle signore
  giungeva dal borgo San Spirito e quella di Cortis
  dal ponte di ferro al museo Tiberino. </p>
<p> "Sapete cosa faccio?" disse la contessa vedendo
  da lontano suo nipote. "Vi dono il vostro museo, e
  ve lo dona anche il senatore; non è vero? Lui mi
  accompagna a fare una commissione; e tu, Elena,
  vai al museo con Daniele e poi ti fai accompagnare
  all'albergo. No?" </p>
<p> "Per me...!" rispose il senatore chinando il
  capo e alzando le mani spiegate. Elena non disse
  parola, non arrossì nè impallidì: solo l'ansar del
  seno tradiva la sua commozione. Prima che
  scendesse di carrozza, sua madre le sussurrò
  rapidamente all'orecchio di riferire a Cortis la
  sua ferma volontà di non ricevere la cognata.
  Elena scosse risolutamente il capo. </p>
<p> "Parlerai tu" diss'ella. </p>
<p> La contessa Tarquinia morse disperatamente il
  ventaglio che teneva in mano; poi, salutato appena
  suo nipote, ordinò al cocchiere: </p>
<p> "In via Condotti." </p>
<p> Cortis non capiva. Guardò Elena come per
  chiederle una spiegazione. </p>
<p> "Alla mamma non piacciono i musei" diss'ella con
  voce incerta e con un sorriso forzato della bocca,
  che mal rispondeva al fuoco triste degli occhi.
  "Se puoi mi accompagni tu." </p>
<p> "Figurati" rispose Cortis. Prese i biglietti e,
  offertole il braccio, entrò con lei nel giardino
  deserto, incolto, che verdeggia sotto le
  solitudini di Sant'Onofrio. </p>
<p> I lontani rumori di Roma morivano in quel
  silenzio profondo. Le grandi palme di fronte al
  museo con la loro gravità orientale, gli abeti
  ritti e densi su per il Gianicolo con la loro
  rigidezza nera, mettevano nella quiete una
  malinconia solenne. </p>
<p> "Non ci sono stato mai neppur io" disse Cortis.
  "Dev'essere interessante." </p>
<p> Anche la sua voce aveva un leggero tremito.
  Elena lo seguiva, inerte. Alla porta del museo
  egli piegò a destra per entrarvi; ma allora quel
  braccio inerte appoggiato al suo s'irrigidì a un
  tratto, lo spinse diritto avanti. </p>
<p> "Perdonami, perdonami" singhiozzò Elena con voce
  soffocata. </p>
<p> Cortis sentì riprendersi dalle vertigini della
  sera precedente, ma stavolta le vinse con un
  impeto di volontà, strinse forte il braccio
  d'Elena, e la trasse, camminando rapidamente, in
  un viale erboso che si perdeva a sinistra, fra le
  macchie. Là dentro rallentò il passo. </p>
<p> "No, no, Elena" diss'egli, tenero,
  accarezzandole la mano, portandosela alle labbra.
  "Cosa vuoi che abbia da perdonarti, cara? Non ho
  niente, niente." </p>
<p> Ella soffocava il pianto nel fazzoletto, un
  pianto convulso che le scoppiava dalle spalle. </p>
<p> "No, no, Elena, no, cara" le ripeteva Cortis con
  una dolcezza che pareva raddoppiare l'emozione di
  lei. Ella poteva solo dire a stento, quasi
  parlasse a se stessa: </p>
<p> "Impossibile, impossibile!" </p>
<p> Si chetò poco a poco, alzò il viso a suo cugino. </p>
<p> "Mi perdoni?" diss'ella. </p>
<p> "Ma Dio!" rispose Cortis fermandosi, prendendole
  ambedue le mani. "Il tuo silenzio? La tua
  freddezza? Ma se..." </p>
<p> Elena ebbe paura che compiesse la frase, lo
  interruppe. </p>
<p> "Sì, sì" diss'ella, "tutto, sì, anche quello; ma
  quello lo facevo per te, Daniele, perchè tu mi
  potessi dimenticare per sempre, per sempre!" </p>
<p> "Io posso tutto" rispose Cortis, cingendole la
  vita con un braccio; "io posso amare e soffrire
  quanto nessun altro al mondo e posso anche
  morire..." </p>
<p> Ella gli strinse la mano affannosamente, come se
  glielo portassero via. </p>
<p> "... sì, sai, anche morire prima di farti del
  male." </p>
<p> "Oh" diss'ella "credi che non lo sappia? Credi
  che ne abbia dubitato mai? Non è di questo che
  avevo paura; avevo paura di essere una disgrazia
  per te." </p>
<p> "Posso anche morire" riprese Cortis "ma
  dimenticare no, Elena. E come saresti una
  disgrazia per me? Se vuoi parlare dei miei doveri
  pubblici, lo sai, non c'è sentimento privato, per
  quanto forte, che valga a..." </p>
<p> "Questo lo so" interruppe Elena "ma io pensavo,
  te l'ho anche scritto, che hai bisogno di un amore
  intero, diverso..." <hi>Dal mio</hi>, voleva dire;
  ma la parola le morì sulle labbra. </p>
<p> "Me l'hai scritto e ti ho risposto." </p>
<p> Cortis la sentiva tremar tutta. V'eran, lì di
  contro, una colonna mozza, dei vecchi gradini
  semicircolari appoggiati al pendìo del colle,
  mezzo nascosti nell'erba. Cortis vi fece sedere la
  sua compagna. </p>
<p> "Oh Daniele!" diss'ella. "Quello che mi devi
  perdonare sopra tutto è la lettera per tua madre.
  Sono stata così leggera, così stupida! E adesso
  per causa mia..." </p>
<p> Cortis non la lasciò finire. </p>
<p> "No" diss'egli, "adesso niente per causa tua.
  Adesso mia madre è a Roma con me perchè io l'ho
  voluto liberamente. Tu non c'entri. Vi era forse
  dell'egoismo nella mia ripugnanza a vivere con
  lei. Prima mi dicevo: qualunque sacrificio, ma
  questo no. Ed era male. Gli altri non sono
  sacrifici, poichè si fanno volentieri. Del resto,
  io non le ho mica detto che la terrò meco per
  sempre. Le ho detto di venire per ora. È un
  esperimento da tentare prima di lasciarla sola,
  affatto libera di sè. Insomma, mi hai fatto del
  bene." </p>
<p> Elena gli afferrò una mano per baciargliela. </p>
<p> "Oh!" fece Cortis ritraendosi. Poi, con un
  subito slancio, prese ambe le mani di lei, l'alzò,
  quasi di peso. </p>
<p> "Sono io" mormorò "che posso..." </p>
<p> Si chinò rapidamente, la baciò in fronte. Ella
  tremava, tremava, non aveva più volontà nè forza,
  quasi non intendeva nè vedeva più. Lo stesso
  Cortis non potè, per alcuni istanti, soggiunger
  parola. </p>
<p> "Basta" diss'egli. "Di questo n'eravamo degni
  tutt'e due." </p>
<p> Sedettero l'uno presso all'altra in silenzio. </p>
<p> Elena parlò per la prima. </p>
<p> "Vai in chiesa, tu?" diss'ella. "Preghi?" </p>
<p> Cortis sorrise, le chiese il perchè di questa
  domanda. </p>
<p> "Perchè io vorrei pregare come una volta, e non
  posso. Non ho fede, non ho fede, non ho fede!" </p>
<p> Ella pronunziò in fretta con voce accorata
  queste ultime parole, celandosi il viso fra le
  mani e crollando il capo. </p>
<p> "È una sventura" diss'egli. "Io vado poco in
  chiesa; mi occupo più del mio paese che dell'anima
  mia; ma il mio cuore sente Dio profondamente e
  spero ch'Egli non sia in collera con me." </p>
<p> "Sai" riprese Elena, "vorrei dirti tante cose
  dell'anima mia, tante cose strane! Ma adesso non
  trovo le parole. E poi" soggiunse alzandosi di
  botto "ti ho fatto perdere anche troppo tempo. Tu
  devi partire..." </p>
<p> Giunse le mani con un movimento improvviso e
  disse sottovoce: </p>
<p> "Perchè viene da te mio marito?" </p>
<p> "Come lo sai?" esclamò Cortis, brusco. "Ah,
  Clenezzi!" soggiunse subito. "Non è niente. È per
  definire una buona volta la faccenda del
  pagamento, metterla in carta. Se fosse qui tuo
  zio, farebbe lui. Così faccio io e poi gli
  riferisco. Son cose semplicissime. Che gran cose
  vuoi che sieno?" </p>
<p> Si stizziva, quasi. Elena non insistette. </p>
<p> "E poi" diss'ella "tu stai poco bene? Devi
  curarti, sai." </p>
<p> Cortis si strinse nelle spalle. </p>
<p> "Io?" </p>
<p> Elena non si perdette a contraddirlo, mise in un
  <hi>oh</hi> sommesso tanta passione di preghiera,
  che Cortis se ne sentì correr la dolcezza nel
  sangue e non rispose. Di fatto sapeva di aver la
  febbre, la testa gli pesava più del piombo, ma
  tollerava il male con la sua consueta energia,
  aiutato anche dall'orgasmo nervoso. Ora, poi, quel
  primo aprirsi a lui dell'anima ch'egli amava, quel
  sentirsi un risponder così pieno e profondo al
  sentimento suo, quell'aurora di una nuova vita lo
  ristoravano. </p>
<p> Anche la quiete selvatica del luogo lo venìa
  penetrando. Fiorellini bianchi e gialli
  oscillavano nell'aria meridiana sui ruderi della
  vecchia gradinata, un usignolo cantava sul bacino
  circolare ch'è in mezzo al giardino, nè voce nè
  passo umano turbavano il silenzio caldo. </p>
<p> Cortis non sarebbe più venuto via, ma era quasi
  mezzogiorno, bisognava muoversi. Presero un viale
  a caso, non sapendo quale dei due guidasse
  l'altro. Fu nel passare presso alle grosse radici
  sporgenti e agli strani candelabri di una fitolaca
  del Messico, smarrita ella pure in mezzo al
  giardino, che Cortis si avvide di avere sbagliato
  strada e ne avvertì Elena. </p>
<p> "Oggi devo anche parlare alla Camera" diss'egli
  poi, "e tu devi venire. Ti farò avere i biglietti
  all'albergo." </p>
<p> Elena si strinse al suo braccio. Entrarono un
  momento nel museo, per convenienza e senza
  dirselo, provando acuto piacere d'essersi
  tacitamente accordati nello stesso pensiero.
  Guardaron solo un piccolo busto femminile, una
  povera testina piegata sull'omero, bianca, dai
  lineamenti dolci, un po' affievoliti per tanti
  secoli, per tanti flutti corsivi sopra. Pareva che
  l'antico artista l'avesse lavorata nel
  presentimento di una sorte così amara, le avesse
  infuso un dolore rassegnato e profondo, che ora
  nell'aria pura e quieta di quella sala diceva di
  aver troppo sofferto, di non si poter consolare. </p>
<p> Durante il tragitto dal museo all'albergo nè
  Elena nè Cortis proferirono parola. Solo
  nell'accomiatarsi Cortis le disse: </p>
<p> "Se tua madre non viene alla Camera, tu vieni
  ugualmente?" </p>
<p> Ella lo guardò con i suoi grandi occhi
  appassionati, gli strinse forte la mano e rispose
  sottovoce: </p>
<p> "Sì." </p>
</div>
<div type="chapter">
<head>CAPITOLO QUINDICESIMO</head>
<head>IL SEGRETO DELLA SIGNORA CORTIS</head>
<p> L'avvocato Boglietti andò a casa Cortis alle
  dodici e un quarto, e fu fatto entrare dal
  domestico nello studio con l'ossequiosa preghiera
  di volervi aspettare un momento il signor padrone
  che sarebbe venuto subito. Cinque minuti dopo vi
  entrò la signora Cortis, tutta sorpresa di questo
  ritardo del deputato suo figlio, tutta dolente che
  il signore dovesse aspettare. </p>
<p> Il signore, un po' sbalordito da quella figura e
  da quella eloquenza di vecchia ballerina, fece
  delle proteste cerimoniose. </p>
<p> "Si accomodi" disse la signora, sorridendo
  sempre. "Se permette..." </p>
<p> Si accomodò anche lei, per non lasciarlo solo.
  L'altro, poco disposto a questo colloquio
  inatteso, voleva scusarsi, ma le sue parole
  confuse, trovando sempre quel sorriso melato,
  vennero meno. </p>
<p> "Il deputato mio figlio" replicò la signora "è
  tanto occupato. Bisogna ch'Ella scusi." </p>
<p> "Oh" rispose l'avvocato "lo so bene. Anzi"
  soggiunse "devo congratularmi con la signora,
  poichè sento ch'è sua madre..." </p>
<p> La signora giunse le mani e alzò gli occhi al
  cielo. </p>
<p> "Sì, sì" diss'ella, "una madre felice! Nessuno
  può saper quanto!" </p>
<p> L'avvocato ebbe paura che glielo volesse
  spiegare a lui, e, appena lo potè decentemente,
  trasse l'orologio. </p>
<p> "Credo" diss'egli "che debba trovarsi qui
  un'altra persona, secondo quanto il suo signor
  figlio mi ha scritto stamattina. Non so se forse
  sia già venuta." </p>
<p> "Posso sapere?" mormorò la signora Cortis
  porgendo la persona e il viso con il più officioso
  desiderio. </p>
<p> "Un conoscente, suppongo. Il senatore Di Santa
  Giulia." </p>
<p> Colei balzò in piedi. </p>
<p> "Il senatore?" diss'ella. "Il barone Carmine?
  Deve trovarsi qui?" </p>
<p> "Ma... credo!" balbettò l'altro, sorpreso. </p>
<p> La signora scappò dalla stanza senza dir parola
  e tornò subito. </p>
<p> "Non è venuto" diss'ella, "e adesso mi spieghi,
  La supplico, perchè deve venire? Oh, signore"
  soggiunse aprendo tragicamente le braccia e
  scotendo il capo, perchè l'avvocato esitava un
  poco, "è una donna, è una madre, è la madre del
  deputato Cortis che glielo domanda!" </p>
<p> L'avvocato sorrise. </p>
<p> "Dio mio, signora" diss'egli, "non s'inquieti.
  Non si tratta mica di duelli, si tratta di cose
  pacifiche." </p>
<p> "Pacifiche!" esclamò la signora Cortis con una
  ironia da scena. "Ella sa sicuramente, signor
  avvocato, che fra certe persone non vi possono
  essere cose pacifiche. Oh sì!" qui la signora alzò
  un dito fatidico. "Oh sì! fra certe persone..." </p>
<p> Tacque, col dito in aria, e volse il capo
  all'uscio, ascoltando. </p>
<p> "Hanno suonato" disse Boglietti. "Sarà il
  senatore." </p>
<p> La signora gli afferrò un braccio. </p>
<p> "Signore!" diss'ella. "Io La supplico! Ella non
  mi ha parlato! Ella non mi ha visto!" </p>
<p> Corse via, e l'avvocato guardava ancora, a bocca
  aperta, l'uscio che s'era richiuso dietro a lei,
  quando il vocione del senatore Di Santa Giulia
  disse dalla parte opposta: </p>
<p> "Buon giorno." </p>
<p> Il senatore era dimagrito, ingiallito, mostrava
  nella fisonomia qualche cosa di più scuro e
  sinistro; ma la gran voce, la eretta persona e il
  fare prepotente non avevano mutato. </p>
<p> Si buttò di sghembo sul sofà, accavalcando le
  gambe e rovesciando il capo all'indietro sui
  cuscini. </p>
<p> "Oh" diss'egli soddisfatto "che sagrato piacere
  ho di trovarmi con questo dolce avvocato mio!
  Scrivete bene, voi, avete lo bello stile! Quella
  vostra lettera è di una forma squisita. La
  sostanza pare un poco brigantesca, ma..." </p>
<p> L'avvocato, rosso come un papavero, voleva
  protestare. L'altro non si scompose punto, gli fe'
  cenno, con un pacato agitar della mano, di
  starsene cheto! </p>
<p> "Sss! Non ci riscaldiamo! Questa gente del nord
  come piglia le cose! Siete bene piemontese voi? Ho
  detto <hi>pare, pare. Pare</hi> ma non è, come la
  faccia del senatore Di Santa Giulia che pare d'un
  terremotaccio ed è del più mansueto c... che sia.
  Oh santo diavolo, il diritto è dalla vostra parte.
  Volete che confonda un avvocato con un gentiluomo?
  Questione di diritto non c'è. E adesso ditemi cosa
  volete ancora da me, voi e quest'altro mio
  reverendo cugino, padre Daniele della compagnia di
  Gesù. Non mi avete scritto che volete il danaro al
  31 marzo? È il 31 marzo oggi?" </p>
<p> L'avvocato non rispose. Si lisciava i baffi
  guardando da un'altra parte. </p>
<p> "Eh?" riprese l'altro. </p>
<p> "Parla con me?" disse Boglietti. "Chi L'ha
  invitato a venir qua?" </p>
<p> "Cortis." </p>
<p> "Parli col deputato Cortis." </p>
<p> "Eccomi" disse Cortis entrando in quel punto.
  "Chiedo scusa a questi signori." </p>
<p> "Di che, di che?" rispose il senatore. "Si aveva
  qui una conversazione piacevolissima con questo
  amabile signore. Ora si può benissimo continuare.
  Stavo domandandogli cosa diavolo voialtri due
  potete volere da me." </p>
<p> "Niente, <hi>voialtri due</hi>" disse Cortis
  freddo. "Chi vi ha pregato di venir qua sono io." </p>
<p> "Ah, benissimo" rispose colui. "E avete pregato
  anche questo signore?" </p>
<p> "Anche questo signore." </p>
<p> "Bene, suppongo che avrete a parlarmi di qualche
  cosa che riguarda voi, o della quale, almeno,
  avete il diritto di parlare a me." </p>
<p> Gli occhi di Cortis scintillarono un momento di
  sdegno e si spensero subito. </p>
<p> "Perchè" continuò l'altro alzando la persona e
  la voce, "se si trattasse..." </p>
<p> "Vi ho pregato di venir qui" interruppe Cortis
  "per parlarvi. Quando avrò parlato vi ascolterò." </p>
<p> "Eh sentiamo!" disse il barone ricadendo a
  giacere, quasi, sul sofà. "Si fuma?" </p>
<p> Trasse un sigaro e l'accese senza attendere
  risposta. </p>
<p> Cortis sedette alla sua scrivania e cominciò a
  parlare stringendosi forte con le mani la fronte e
  le tempie. L'avvocato aveva gli occhi fissi in
  lui, il barone fumava guardando il soffitto. </p>
<p> "Mi manca il tempo e la voglia" diss'egli "di
  spendere delle parole inutili. Ho una proposta da
  farvi." </p>
<p> "A chi?" disse il barone. </p>
<p> "A tutt'e due. Qualcuno che non vuol essere
  nominato, è disposto, sotto certe condizioni, ad
  assumere il debito del barone Di Santa Giulia
  verso..." </p>
<p> "Non seccatemi!" gridò il senatore. "Questa
  persona è mia suocera e io prego il demonio che se
  la porti. Non seccatemi!" </p>
<p> Scagliò rabbiosamente il sigaro a terra. </p>
<p> "A' miei debiti ci penso io!" diss'egli. </p>
<p> Cortis aveva una pazienza mirabile, quel giorno. </p>
<p> "Vostra suocera non c'entra" rispose. </p>
<p> "E allora?" esclamò il barone "non può essere,
  ma se fosse quell'altra carogna di..." </p>
<p> "Zitto!" proruppe Cortis calando due gran pugni
  sulla scrivania. </p>
<p> "Avete a sapere" incominciò con sommessa voce
  stridente il barone chino incontro a lui "avete a
  sapere, e me ne f... che lo sappia anche questo
  signore, che io ho dei debiti, molti debiti, ma
  che voglio essere dieci, cento, mille volte più
  nobile dei vostri nobilissimi, purissimi signori
  Carrè, della vostra arcivirtuosa signora zia e
  dell'arcigentiluomo suo cognato, i quali mi hanno
  dato senza difficoltà qualcheduno che vale
  veramente molto più di loro e anche più di me, se
  volete, e poi han difeso pochi quattrini con le
  unghie e con i denti, me li hanno negati nel
  momento opportuno, si sono fatti giuoco di me,
  hanno persuaso quella persona a mentire la prima
  volta, credo, in vita sua, e adesso che hanno
  paura per il loro nome, per la loro reputazione di
  gente onesta e generosa, adesso vengono ad
  offrirmeli." </p>
<p> "Ma che offrire!" disse Cortis. </p>
<p> "E adesso" continuò l'altro senza badargli,
  "adesso io dico: no!" </p>
<p> Cortis fece un atto di stanchezza e di tedio,
  poi rispose quasi sottovoce: </p>
<p> "È inutile. Nessuno di casa Carrè vi offre
  niente." </p>
<p> Il barone si strinse nelle spalle. </p>
<p> "Eh, santo Dio!" diss'egli. "Chi volete...!" </p>
<p> "Non andate a cercare. Qualcuno che io non
  nominerò mai, qualcuno che non vi è nè parente, nè
  amico." </p>
<p> Cortis parlava a mezza voce, stanco, chiudendo
  gli occhi ad ogni tratto e sfiorandosi con una
  mano la fronte. </p>
<p> "E perchè?" disse il barone. "Questa persona,
  perchè vuol pagare i miei debiti?" </p>
<p> "Il perchè non è affar vostro. Ma c'è una
  condizione. La Presidenza del Senato vi ha già
  fatto invitare un'altra volta a rassegnare le
  vostre dimissioni, in un dato caso, da senatore
  del Regno. La condizione è questa." </p>
<p> Il barone tacque un momento. </p>
<p> "Ah" diss'egli con un sorriso sarcastico,
  "pretendereste avere un incarico del Governo?" </p>
<p> "Io non ho nominato il Governo." </p>
<p> "Il Governo, caro signor Cortis" replicò il
  barone "avrebbe obbligo sacrosanto di fare per me
  questo e molto più nobilmente; perchè poi vi dirò
  che quando non mi credessi più degno di sedere in
  Senato, ne uscirei di mia libera volontà, e la
  vostra condizione è malvagia. Ma in ogni modo,
  prima di pronunciarmi, voglio che mi dichiariate
  se è veramente il governo che mi offre questo." </p>
<p> "È solo al signor avvocato" rispose Cortis "che
  dovrò dichiarare il nome del suo nuovo debitore. È
  lui che deve dirmi se gli soddisfa. Io non farò
  altre dichiarazioni ad altri." </p>
<p> "Sta bene" esclamò il senatore alzandosi. "Non
  ci sono dichiarazioni, non ci sono condizioni, non
  ci sono persone anonime, non c'è niente. Ci sono
  io, caro signor cugino e caro signor avvocato. Il
  signor avvocato mi ha scritto una lettera alla
  quale io risponderò, in un modo o nell'altro,
  prima del 31, e ora buon giorno a tutt'e due." </p>
<p> "Un momento!" disse Cortis, alzando la mano
  verso di lui. "Ho facoltà di togliere la
  condizione." </p>
<p> "Non me ne importa" rispose il senatore. </p>
<p> Cortis si alzò in piedi. </p>
<p> "Fermatevi!" diss'egli. </p>
<p> Colui si strinse nelle spalle, aperse l'uscio e,
  piantandosi il cappello in testa, disse senza
  voltarsi: </p>
<p> "Complimenti." </p>
<p> "Gran bestia!" esclamò l'avvocato quando
  l'intese discendere le scale. </p>
<p> Cortis s'era rimesso a sedere con le tempie in
  mano. </p>
<p> "Dunque sono io" diss'egli. </p>
<p> L'avvocato lo guardò senza comprendere. </p>
<p> "Io che pagherò" soggiunse Cortis. "Lei non
  comprende. Io sono amico del conte Carrè. Se fosse
  qui, se lo si potesse informare di tutto,
  pagherebbe. Ora ci sono ragioni particolari di
  sbrigare la cosa. Dunque, se Lei non ha
  obbiezioni, la sua cliente mi cede il credito
  verso Di Santa Giulia, e io mi obbligo a pagarle
  la intera somma entro quindici giorni." </p>
<p> "Si figuri!" esclamo l'avvocato. </p>
<p> "E Lei farà sapere subito al senatore ch'egli è
  prosciolto da qualunque obbligo verso la Banca.
  Nient'altro." </p>
<p> "S'immagini! Ella fa un atto nobilissimo." </p>
<p> "Niente affatto" rispose Cortis. "Sono un
  <hi>negotiorum gestor.</hi> Gliel'ho detto. Prende
  un <hi>punch</hi>?" </p>
<p> No, l'avvocato non prendeva <hi>punch</hi> a
  quell'ora. Cortis suonò, ordinò un <hi>punch</hi>
  forte e il caffè. </p>
<p> "Bisognerà scrivere qualche cosa" diss'egli. </p>
<p> L'avvocato rispose che non c'era fretta. Avrebbe
  preparato con comodo l'atto di cessione e Cortis
  lo avrebbe sottoscritto l'indomani. Ma Cortis
  volle che si facesse almeno un preliminare, lì,
  seduta stante. Allora il Boglietti, dovendo
  recarsi per certe carte al suo studio di via
  Sant'Ignazio, uscì, promettendo tornare dentro
  pochi minuti. </p>
<p> L'uscio in faccia alla scrivania di Cortis si
  aperse pian piano, sua madre porse il viso a
  guardare se l'avvocato ci fosse ancora, poi entrò
  precipitosamente. </p>
<p> "Daniele, no!" gemette con voce soffocata,
  giungendo le mani. "Daniele, no!" </p>
<p> "Cosa c'è?" diss'egli. </p>
<p> La signora Cortis si buttò ginocchioni, appoggiò
  la fronte alla scrivania e ruppe in singhiozzi
  ripetendo: </p>
<p> "No, no, no!" </p>
<p> Egli le domandò due o tre volte con dolcezza
  cosa volesse dire questa scena, ma poi, non
  potendo trarne che gemiti, fu preso da un impeto
  di collera, le gridò di parlare o di escire. </p>
<p> "Oh Dio, Dio!" diss'ella. "Non devi
  sottoscrivere." </p>
<p> "Cosa, non devo sottoscrivere?" </p>
<p> "Niente!... Per quell'uomo che è andato via
  prima, niente!" </p>
<p> "Vedo che dovrò mettere delle doppie porte. Ma
  perchè non sottoscrivere?" </p>
<p> Ella non rispose che a singhiozzi. Allora Cortis
  si ricordò delle parole misteriose dettegli da lei
  a Lugano. </p>
<p> "In nome del cielo" diss'egli, "alzatevi e
  parlate. Alzatevi, dico!" </p>
<p> Sua madre si alzò tenendosi a due mani il
  fazzoletto sugli occhi e andò lenta, curva, verso
  il sofà. Giuntavi, alzò le braccia. </p>
<p> "No", disse, come parlando fra sè, "non lo posso
  permettere!" E sedette nascondendosi da capo il
  viso. </p>
<p> Cortis fremeva. </p>
<p> "Adesso sarà qui l'avvocato" diss'egli, "e voi
  non potete restare. Se avete qualche cosa a dire,
  ditela subito." </p>
<p> Ella si alzò in piedi adagio adagio, diritta e
  pallida come un fantasma. Per la prima volta,
  forse, Cortis potè vederle arder negli occhi una
  passione vera. </p>
<p> "Sai" diss'ella sottovoce, senza un gesto "che
  egli era amico di tuo padre?" </p>
<p> "Chi?" </p>
<p> "Di Santa Giulia." </p>
<p> "So che ce l'avevano raccomandato quando era
  tenente di cavalleria e che veniva poco in casa
  nostra." </p>
<p> "Sì, ma ci vedevamo spesso fuori. E sai il
  paese? gli anni? Ad Alessandria, fra il 53 e il
  55." </p>
<p> Cortis piegò il viso, si recò la mano alla
  fronte, come se pensasse a raccogliere i propri
  pensieri. La tolse subito, ne appuntò l'indice a
  sua madre, inarcando le ciglia. </p>
<p> "Sì" diss'ella "il tempo della mia sventura." </p>
<p> Tacque; i loro occhi s'incontrarono, si
  parlarono. Un subito tremito invase Cortis, una
  subita angoscia gli corse al viso. Si protese,
  sbarrati gli occhi, a sua madre. </p>
<p> "Lui?" chiese con voce soffocata. </p>
<p> Ella ansava, ansava, lo guardava sempre e non
  rispondeva. </p>
<p> A un tratto il viso di Cortis diventò freddo. </p>
<p> "È il secondo che accusate" diss'egli, buttando
  in aria un braccio e la mano spiegata. </p>
<p> "L'altro era morto" rispose sua madre. "Speravo
  di salvarmi. E poi ho le prove." </p>
<p> "Che prove?" </p>
<p> "Ho un biglietto che mi scrisse quando, cacciata
  di casa, andai a cercarlo a Valenza, dov'era in
  distaccamento." </p>
<p> Ella parlava ora impetuosa, con tutt'altro
  accento dal solito, sentendosi a fronte uno
  scetticismo che sapeva di meritare spesso ma non
  questa volta. N'era irritata e trovava nella
  irritazione, senza saperlo, l'accento della
  sincerità. </p>
<p> "Il biglietto l'ho qui" diss'ella traendosi una
  carta dal seno. "Sapevo già che non mi avresti
  creduta. Crederai a questo. L'ho conservato sempre
  con la fede che verrebbe il momento della
  vendetta. È venuto. Capisco che forse faccio del
  male anche a me, ma non importa." </p>
<p> Cortis si strinse le pugna alle tempie, aspirò
  l'aria con violenza, a bocca aperta. </p>
<p> Sua madre gli porse il biglietto in silenzio.
  Egli guardava la mano stesa e quel pezzo di carta
  che tremavano, tremavano; non osava pigliarlo. </p>
<p> Una scampanellata all'uscio della scala. </p>
<p> "Vi prego di uscire" disse Cortis trasalendo. "È
  qui l'avvocato." </p>
<p> "L'avvocato? Mandatelo via subito." </p>
<p> "Vi prego" replicò l'altra imperiosamente. </p>
<p> Ella tornò attrice, brandì il biglietto
  ritirando il capo fra le spalle e guardando fiso
  suo figlio; poi glielo posò con un gran gesto
  sulla scrivania e uscì a lenti passi, non senza
  essersi fermata sulla soglia a levare e scotere in
  alto le mani congiunte. </p>
<p> Cortis prese il biglietto. Era una carta di
  visita del barone Carmine Di Santa Giulia,
  ufficiale di Genova cavalleria, e vi si leggevano
  queste parole di suo pugno a matita: </p>
<p> "Te lo meriti. Nei panni del dottore avrei fatto
  lo stesso. Guai se le signore belle e buone
  adottassero questo sistema! Tuo marito è poi anche
  militare e mio superiore di grado. Io ho già
  voltato pagina, voltala anche tu. E buona fortuna.
  Dopo tutto non sono neppur sicuro della paternità
  che vuoi affibbiare a me." </p>
<p> "Eccomi qua" disse l'avvocato, entrando. "Non ho
  fatto presto? Tengo anche la carta bollata." </p>
<p> Cortis alzò la testa, lo guardò con due occhi
  vitrei. </p>
<p> "Se mi permette" continuò l'avvocato
  accostandosi alla scrivania "metto giù queste due
  righe." </p>
<p> Credette forse che Cortis gli cedesse il proprio
  posto, ma, poichè quegli non si mosse, si rassegnò
  a pigliar un'altra sedia e vi si acconciò, come
  potè meglio, a scrivere: </p>
<p> "Colla... presente... privata... scrittura..." </p>
<p> Posò la penna e interruppe il suo soliloquio
  spezzato per rivolgersi a Cortis. </p>
<p> "Io avrei pensato di far così" diss'egli, "anche
  per evitare spese... Le pare?" </p>
<p> Cortis accennò appena del capo, senza
  rispondere; e l'altro, ripresa la penna, proseguì
  il suo lavoro, articolando, mano a mano, le parole
  che scriveva. </p>
<p> "... da valere... nel miglior modo... che...
  di... ragione..." </p>
<p> Cortis abbrancò una penna con le mani convulse,
  la storse, la spezzò d'un colpo. </p>
<p> "Cosa c'e?" chiese l'avvocato. </p>
<p> Cortis saltò in piedi, afferrò colui per le
  spalle, gliele strinse. </p>
<p> "Scriva, scriva!" diss'egli; e si pose a
  camminare su e giù per la stanza. </p>
<p> L'altro stava a guardarlo, stupefatto. Cortis si
  fermò, gli disse co' denti stretti, battendo il
  piede a terra: </p>
<p> "Vuole scrivere?" </p>
<p> Poi andò diritto alla porta ond'era uscita sua
  madre, e, trovatala socchiusa, la chiuse con un
  colpo terribile, sbattendo a terra la chiave,
  dall'altra parte. Stette un momento a capo basso,
  quasi a pensar che fosse quel tintinnìo; poi andò
  a sedere sul sofà. L'avvocato, che non capiva
  niente di questa burrasca, lo guardò alla
  sfuggita. Pareva impietrato. Quegli continuò a
  scrivere in silenzio. </p>
<p> Dopo dieci lunghi minuti depose la penna e
  guardò Cortis da capo, lo vide nella stessa
  attitudine di prima. </p>
<p> "Ecco" diss'egli, "è finito. Scusi" soggiunse
  vedendo che l'altro non si moveva. "Le è succeduto
  qualche cosa?" </p>
<p> Cortis scosse il capo, nervosamente. </p>
<p> "Adesso Le darò lettura dell'atto" soggiunse
  l'avvocato. E lesse l'atto, fermandosi ogni tanto
  a correggere una parola, a mettere i punti
  sugl'<hi>i.</hi>
</p>
<p> "Lei salva forse una vita umana" disse poi,
  cercando smuovere blandamente Cortis dal suo
  silenzio. </p>
<p> "Lo sa?" esclamò questi, avido. </p>
<p> "Ma!... Lo so!... Io non posso mica dire e
  nessuno può dire di saperlo. Queste non son cose
  che si sappiano. Io, naturalmente, mi sono un poco
  informato. Mi hanno riferito certi discorsi, certi
  atti... una storia d'un revolver che avrebbe fatto
  vedere alla padrona di casa... insomma, un
  complesso!... Forse fanfaronate, forse no... non
  so... secondo il carattere dell'uomo. Lei lo
  conosce più di me." </p>
<p> Cortis taceva sempre. I suoi occhi spalancati,
  immobili, dovevano veder qualche cosa, là sul
  pavimento. </p>
<p> Sì, delle visioni passavano, trasmutandosi
  continuamente sul pavimento, come ombre segnatevi
  dal rapido moto di una mano alta e occulta dietro
  le spalle di Cortis. Era il viso di suo padre che
  si trasfigurava in tutti gli atti diversi della
  vita e della parola, e poi nella quiete marmorea
  della morte; riapriva quindi gli occhi, si alzava
  piano piano dal guanciale, si erigeva con tutta la
  persona in faccia a un'altra figura, alla figura
  dell'uomo partito poc'anzi, il quale lo guardava
  alla sua volta fumando e ghignando. </p>
<p> "Se crede di sottoscrivere..." disse l'avvocato.
  "Prima Lei e dopo io." </p>
<p> Cortis, acceso in volto, alzò le pugna strette,
  ringhiò fra i denti. </p>
<p> "Non scrivo niente." </p>
<p> L'avvocato trasalì, battè il dorso alla
  spalliera della seggiola, allargando le braccia,
  inarcando le ciglia. </p>
<p> "Niente!" tonò Cortis a voce spiegata. Colui
  stette un pezzo a guardarlo, si strinse nelle
  spalle, si alzò e raccolse le proprie carte. </p>
<p> Allora balenò a Cortis una terribile idea, tutta
  la stanza gli si empì di queste parole: "S'è
  ammazzato di Santa Giulia." Ed era lui che l'aveva
  ucciso con il suo rifiuto, che aveva fatto libera
  Elena. Il rimorso gli stringeva il cuore; e vi
  mesceva una sorda angoscia, uno spavento di non
  aver più la sua calma usata, la sua ferrea
  risolutezza. </p>
<p> "E adesso" diss'egli, "scaduto il termine, lei
  cosa farà?" </p>
<p> "Lo sa bene. Denunzia immediata al procuratore
  del re per appropriazione indebita." </p>
<p> In quel momento si picchiò all'uscio. Cortis si
  scosse, alzò il capo, ma non rispose. Si picchiò
  più forte. La voce flebile della signora Cortis
  disse: </p>
<p> "Daniele! Daniele! Una parola sola! Ti
  supplico!" </p>
<p> "Aspettate!" rispose Cortis, risoluto,
  aggrottando le ciglia. Chiuse un istante gli
  occhi, poi si alzò in piedi, chiese all'avvocato: </p>
<p> "Che ore sono?" </p>
<p> Era la sua solita voce chiara e imperiosa,
  stavolta. </p>
<p> Colui guardò l'orologio. </p>
<p> "Il tocco e mezzo." </p>
<p> Cortis trasse il proprio. </p>
<p> "Il mio ritarda mezz'ora in punto" diss'egli e
  lo regolò. Poi andò dritto alla scrivania, prese
  la penna, fece all'atto una gran firma furiosa,
  porse silenziosamente la penna all'avvocato, e
  quando questi, tutto sbalordito, ebbe pure
  sottoscritto, gli fe' cenno di andarsene e disse
  forte: </p>
<p> "Avanti!" </p>
<p> La signora che entrava e l'avvocato che usciva
  s'incontrarono sulla porta. Ella lo squadrò
  rapidamente, gli lesse la soddisfazione in viso,
  interrogò con gli occhi atterriti suo figlio ritto
  in mezzo alla stanza. </p>
<p> "Vi prego" disse Cortis "di avvertire che il
  <hi>punch</hi> e il caffè non occorrono più. Debbo
  andare alla Camera. Fatemi trovar pronto il letto
  al mio ritorno." </p>
<p> "Oh Dio, Daniele" esclamò sua madre, "sei
  malato?" </p>
<p> "No, sono stanco, ho sonno." </p>
<p> Prese il cappello. </p>
<p> "Daniele!" gemette la signora. </p>
<p> Egli fece due passi verso l'uscio, poi tornò
  indietro, suonò per il domestico e gli disse
  cadendo sul sofà: </p>
<p> "Fa venire una vettura." </p>
<p> Il domestico lo vide stravolto, disfatto, si
  arrischiò a dirgli di non muoversi. </p>
<p> "Debbo andare" rispose Cortis e si curvò, cupo,
  sulle ginocchia accavalciate. Sua madre lo
  guardava, non osava più parlargli. </p>
<p> Egli partì due minuti dopo, con l'occhio fisso,
  quasi barcollando. Giunto sulla scala disse al
  domestico: </p>
<p> "Se mi succede qualche cosa, avvertire subito la
  contessa Carrè, alla Minerva. Qualunque ordine vi
  si dia!" soggiunse accennandosi alle spalle col
  pollice. </p>
</div>
<div type="chapter">
<head>CAPITOLO SEDICESIMO</head>
<head>ALLA CAMERA</head>
<p> "Lo sapevo, io!" disse sottovoce ad Elena la
  contessa Tarquinia facendosi vento con molto
  dispetto, perchè l'aula era quasi vuota. "Siamo
  venute un'ora troppo presto. Te l'avevo ben detto!
  Bastava venire alle due, alle due e mezzo." </p>
<p> Molti ventagli battevano con voce aspra e secca
  lo stesso punto nella tribuna destra della
  Presidenza. Altri misuravano placidi e lenti il
  durar di una pazienza flemmatica, di una placida
  soddisfazione; o il cammino di un pensiero su
  qualche via molto lontana da Montecitorio. Un
  signore pratico insegnava ad alcune dame l'aula e
  le tribune, le cose e le persone, parlando forte,
  cercando sul viso dei vicini l'ammirazione e il
  rispetto dovuto alla sua esperienza. Ma le signore
  si guardavano più volentieri fra loro,
  obliquamente. Solo quando un deputato entrava
  nell'aula e il signore pratico ne diceva il nome,
  dei ventagli tacevano, dei cappellini si porgevano
  avanti verso il gran vuoto. La contessa Tarquinia,
  elegantissima, in <hi>marron</hi> e celeste molto
  chiaro, con due braccialetti d'oro liscio larghi
  quattro dita, era tra le più guardate. Pareva la
  sorella maggiore d'Elena. Questa, vestita di nero,
  senz'altri gioielli che una croce di turchesi al
  collo, soffriva delle impazienze di sua madre,
  delle chiacchiere inesauribili di quel signore, di
  trovarsi lì fra tante persone ignote e sugli occhi
  di tante altre, con quello che aveva in cuore. Le
  sarebbe bastato di vedere Cortis per togliersi da
  un tale disagio; ma Cortis non era ancora entrato
  nell'aula. Pochi deputati scrivevano sui loro
  stalli, altri giravano per i settori con le mani
  in tasca, altri discorrevano nell'emiciclo,
  guardavano le tribune. Uno di questi, l'on. T.,
  conoscente di casa Carrè, vide la contessa
  Tarquinia, capitò subito nella tribuna, si offerse
  alla contessa per quanto avrebbe potuto desiderare
  da lui in Roma. Ella gli rispondeva con dei
  sorrisi luminosi, tutta rossa di piacere per
  quell'omaggio pubblico. T. non aveva riconosciuto
  Elena sulle prime e se ne scusò alla meglio, disse
  che la credeva in Sicilia. </p>
<p> "È una fede antica in Lei e molto robusta" disse
  Elena col suo sorriso fine. "M'ha sempre creduto
  in Sicilia anche quando mi vedeva a Roma." </p>
<p> Colui diventò tutto rosso, protestò, ma Elena lo
  interruppe subito, gli chiese cosa si
  rappresentasse quel giorno alla Camera. </p>
<p> "Eh!" rispose T. "Prima c'è l'esposizione
  finanziaria. Non lo sapevano? È per questo che
  vede le tribune così affollate. E poi, questo lo
  sapranno meglio di me, c'è il <hi>coup
  d'èclat</hi> che vuol fare Cortis." </p>
<p> "Oh!" esclamò la contessa. "Che cosa? A noi non
  ha detto niente." </p>
<p> "Allora non sarà vero. Sa che i suoi elettori
  hanno mandato una protesta contro di lui? Si dice
  che intenda rassegnar le sue dimissioni da
  deputato con un discorso... molto ardito, per lo
  meno." </p>
<p> I vicini guardavano T., stavano attenti.
  Qualcuno si voltava a ripeter sottovoce la
  notizia. Uno che non aveva udito bene, sussurrò:
  "Chi?" Gli fu risposto sullo stesso tono: "Cortis,
  quel clericale." Elena udì, vibrò a chi l'aveva
  detto un'occhiata di freddo disprezzo. La contessa
  Tarquinia n'era tutta sconsolata, non voleva
  credere, domandava a T. come e quando e da chi
  fosse uscita questa voce. Sapeva della protesta,
  ma sapeva pure che molti sottoscrittori n'erano
  già pentiti. T. rispose poche frasi vaghe, si
  scusò di non potersi trattenere più oltre e tolse
  congedo. </p>
<p> "Capace, sai!" sussurrò la contessa a sua
  figlia. "Ha delle idee, certe volte! E non dir
  niente! Anche questa ci voleva. Ti giurò che
  appena comincia a parlare, vado via." </p>
<p> "Perchè?" </p>
<p> "Perchè chi sa cosa succede, e allora sto male.
  Oh Signore, sei di sasso tu? Eh, vado via, vado
  via. Di' la verità che tu staresti qui?" </p>
<p> "Sicuro." </p>
<p> "Va bene, e poi vengano a dirmi..." </p>
<p> Era un dialogo di bisbigli e l'ultima frase
  della contessa Tarquinia fu ancor meno di un
  bisbiglio; ma Elena udì, si accese di sdegno in
  volto, indovinando un'accusa che sapeva di non
  aver giustificato con alcun atto palese. </p>
<p> "Cosa?" diss'ella. </p>
<p> "Niente." </p>
<p> Infatti nessuno aveva parlato alla contessa
  Tarquinia di tenerezze sospette fra Cortis e sua
  figlia; ma una pia X. glie n'avea scritto molto
  tempo addietro, a fin di bene. Elena non parlò
  più. Il cuore le batteva forte di dolore, di
  sdegno, di disgusto, come se una curiosità villana
  fosse venuta a guardarvi dentro di furto. E adesso
  avrebbe quasi voluto andar via anche lei; le
  ripugnava di star lì, le pareva che quando fosse
  entrato Cortis, quando avesse preso la parola le
  si dovessero vedere i pensieri. Intanto il
  ventaglio della contessa Tarquinia batteva e
  ribatteva l'aria, più fastidioso che mai. </p>
<p> "Che noi!" diss'ella. </p>
<p> Una signora vicina mormorò timidamente: </p>
<p> "M'avean detto che si cominciava al tocco." </p>
<p> La contessa Tarquinia non rispose. Non era il
  ritardo che le dava maggior noia. </p>
<p> "Adesso comincieranno subito" disse il signore
  pratico. "Vedono quel deputato che si mette a
  scrivere là in alto, in cima al secondo settore?
  Quello è Minghetti. Oh! Ecco Depretis!" </p>
<p> La contessa dimenticò un momento le sue pene per
  guardare anche lei, come gli altri, il ministro
  che entrare da destra col suo passo stanco. </p>
<p> Una signorina disse sottovoce: </p>
<p> "Come è vecchio!" </p>
<p> "Guarda" osservò la contessa Tarquinia a sua
  figlia "se non è tutto lo speziale di Passo di
  Rovese. Ah, ma tutto!" </p>
<p> Elena non le badava. Anch'ella s'era scossa
  vedendo entrare il ministro; ne aveva ricevuto un
  colpo, sentendo più vivamente il tardare di
  Cortis. Il cuore le batteva forte. "Se fosse
  malato!" pensava. E lo vedeva a letto col volto
  acceso, con gli occhi lucenti di febbre. </p>
<p> "Non c'è ancora il presidente", disse qualcuno.
  "Di solito è al suo posto mezz'ora prima." Allora
  un signore entrato da pochi momenti osservò che
  l'aveva veduto uscire dalla Presidenza insieme al
  deputato Cortis. </p>
<p> "Ecco!" sussurrò la contessa Tarquinia. "Hai
  udito? si saranno intesi per questo discorso. Non
  c'è dubbio!" </p>
<p> "Farini, Farini!" disse il signore pratico alle
  sue vicine. "Guardino Farini." </p>
<p> L'onorevole presidente della Camera entrò
  rapidamente e, scambiate poche parole con taluno
  dell'ufficio di Presidenza, prese il suo posto.
  Elena aspettava palpitando che qualcun altro
  entrasse dietro di lui. </p>
<p> Entrò l'onorevole ministro Magliani, entrarono
  gli uscieri con i portafogli, li posarono sul
  banco del Ministero. Seguirono, alla spicciolata,
  una trentina di deputati, il campanello
  presidenziale ruppe con la sua vocina nervosa il
  rombo delle conversazioni, un segretario cominciò
  a leggere tediosamente, ad alta voce, qualche cosa
  cui nessuno badava. E Cortis non compariva. Ma
  Elena sapeva che non aveva conferito col
  presidente, era più tranquilla. </p>
<p> "Dov'è il posto di Cortis?" le chiese sua madre.
  Elena non lo sapeva. Il signore pratico si
  affrettò di risponder lui con melata ufficiosità: </p>
<p> "Là, signora, nel terzo settore, vicino a quel
  deputato pallido colla barba nera. Eccolo il
  deputato Cortis. Arriva adesso. Là, signora." </p>
<p> Elena guardava a destra e Cortis entrava da
  sinistra a braccio d'un altro deputato. Attraversò
  lentamente l'emiciclo e salì al suo posto
  senz'alzare il capo alla tribuna. Elena non lo
  vedeva bene in viso, ma qualche cosa nel suo
  passo, nel suo atteggiamento le faceva male al
  cuore. </p>
<p> "È giù, però, Daniele" disse la contessa
  Tarquinia. "Pare un vecchio. No?" </p>
<p> L'altra non rispose. </p>
<p> Qualcuno fece "sss!" perchè il presidente
  leggeva qualche cosa che richiamava l'attenzione
  della Camera. Nella tribuna tutti tendevan
  l'orecchio. </p>
<p> "Dimissioni" disse uno, poi che il presidente
  ebbe finito di leggere. </p>
<p> "Di chi?" </p>
<p> Il nome non si è capito, ma Cortis non è certo.
  Zitto, zitto! Un deputato ha chiesto di parlare.
  Chi è? È questo; no, è quest'altro. È C. che
  propone non sieno accettate le dimissioni e si
  accordi all'onorevole P. un mese di congedo. Nelle
  tribune si mormora, si dice: "La solita commedia."
  S'alza un secondo deputato, poi un terzo, poi un
  quarto. Tutti suonano la stessa musica. La
  proposta è messa ai voti, la Camera approva.
  Allora Cortis si alza e dice con voce malferma
  quello che riferiscono gli atti della Camera. </p>
<p>
  <hi>Cortis</hi>. Domando la parola. </p>
<p>
  <hi>Presidente.</hi> Su che? </p>
<p>
  <hi>Cortis.</hi> Per una dichiarazione. Siccome
  poi non voglio riuscir molesto alla Camera che ha
  una legittima impazienza di udire l'on. Magliani,
  prego l'onorevole presidente di volermi riservare
  la parola a subito dopo l'esposizione finanziaria. </p>
<p>
  <hi>Presidente.</hi> Sta bene. </p>
<p> Durante lo scambio di queste parole, Elena non
  aveva battuto palpebra. </p>
<p> "Manco male" disse sua madre "sentiremo Magliani
  e poi andremo via. Hai udito che voce aveva
  Daniele? Non sta bene quel ragazzo." </p>
<p> Elena taceva sempre, guardando Cortis con lo
  sguardo fisso, scuro, che diceva in lei un'acuta
  intensità di passione. Egli era là con i gomiti
  sul banco, la testa fra le mani. Non l'alzava mai
  ed Elena ne soffriva, s'irritava, in pari tempo,
  di soffrirne, disprezzava questa sciocca fibra
  egoista del proprio cuore. Come non sarebb'egli
  tutto nella meditazione del suo discorso, come
  dovrebbe pensare a lei? </p>
<p> Intanto il ministro aveva incominciato a
  parlare. Quasi tutti i deputati erano scesi ai
  banchi inferiori per udirlo meglio. Dalla tribuna
  della presidenza si vedeva giù la sua testa bianca
  volgersi ora a destra ora a sinistra, piegarsi nei
  radi momenti di silenzio alle carte disposte sul
  banco, attingervi una cifra, rialzarsi; la fluida
  parola riprendeva ad esporre le cose della finanza
  pubblica con la grande abilità che altri ammira,
  altri deplora. Non v'erano mai nel dire dell'on.
  ministro effetti oratorii; ma pure, ad ogni
  tratto, dei bisbigli d'approvazione correvano
  nell'aula, padroneggiata non tanto dall'ingegno
  dell'uomo, non tanto dalla perizia profonda di
  ogni minuto congegno del suo dicastero, materia
  arcana ai più, quanto dalla fama de' suoi
  ardimenti e, sovratutto, dallo splendore della sua
  straordinaria fortuna. </p>
<p> "Sarà un divertimento anche questo" sussurrò la
  contessa Tarquinia dopo un po' di tempo. "A me mi
  fa star giù il fiato. E quando durerà!" </p>
<p> "Non lo so" rispose Elena, asciutta. "Io già
  resto anche dopo." </p>
<p> "Amen" rispose l'altra. </p>
<p> Passavano le cifre, passavano i sottili
  ragionamenti, ma ben poco ne giungeva alla tribuna
  della Presidenza. Ogni tanto qualcuno s'alzava,
  scivolava di fianco, in punta di piedi, lungo i
  sedili. Poche persone vi duravano a guardare il
  discorso del ministro e a udire i
  <hi>benissimo</hi> della Camera. Invece le tribune
  politiche rigurgitavan di gente. Nella tribuna dei
  senatori, Clenezzi guardava spesso le signore,
  cercava farsi riconoscere, ma inutilmente. Ad un
  tratto il ministro tacque e sedette. Un rumore
  sorse dal fondo dell'aula, come di un nuvolo di
  mosconi che si levassero ad un tempo dal cibo. </p>
<p> "Ci siamo" disse la contessa Tarquinia. "Cosa fa
  Cortis?" Cortis posava in quel momento sul banco
  le braccia incrociate e sulle braccia la testa.
  Non era la sua volta. Un altro ministro si alzò a
  presentare una relazione; poi l'onorevole
  Magliani, che aveva solo chiesto di riposare per
  cinque minuti, ripigliò il suo discorso. Elena era
  inquietissima. Vedeva che Cortis si sentiva male,
  temeva che non potesse parlare come avrebbe
  saputo, e che avesse poi a soffrirne moralmente.
  Avrebbe voluto vederlo alzarsi, andar via: le
  facevan rabbia quei deputati suoi vicini di posto
  che non si movevano per domandargli se fosse
  malato, per consigliarlo di andar via. Non aveva
  dunque amici, Cortis, in tutta la Camera? Si
  struggeva di scender lei a condurlo fuori. Pensava
  se non vi fosse modo d'incaricarne T. Si fece
  prestare un binocolo da una signora vicina onde
  scoprirlo, accennargli, se possibile, di venire
  nella tribuna. Ma prima guardò Cortis. In quel
  momento qualcuno gli batteva sulla spalla. Egli si
  scosse, alzò la testa. Ora Elena lo potè veder
  bene in viso. Era molto acceso, forse per essere
  stato tanto tempo col capo sul banco. Lo vide
  scambiar poche parole con chi l'aveva toccato e
  crollar la testa in segno di diniego; poi guardar
  un momento verso la tribuna, senza mostrar di
  conoscervi alcuno, e discender lentamente
  all'attitudine di prima. E quell'altro non gli
  parlava più, non lo portava subito fuori della
  Camera! T. era intento al discorso del ministro,
  non guardava mai la tribuna. Elena fu per scendere
  all'ufficio di via della Missione e far chiamare
  Cortis. Ma no: se stava meditando il suo discorso,
  non sarebbe una chiamata opportuna. Potrebbe far
  venire T., invece! Intanto il ministro finì il suo
  discorso fra i <hi>bravo</hi> e gli applausi. I
  deputati d'ogni parte s'affollavano intorno a lui.
  Anche nelle tribune molta gente si moveva per
  uscire. </p>
<p> "Cara te" disse la contessa Tarquinia, "non si
  va proprio via, dunque?" </p>
<p> Elena non rispose; forse non udì neppure. Teneva
  la persona eretta, le mani sul parapetto della
  tribuna, aspettando, senza quasi respirare, che il
  presidente desse le parole a Cortis. </p>
<p> "Adesso l'aula si vuoterà" disse il signore
  pratico. Invece gli onorevoli deputati ripresero,
  quasi tutti, i loro posti. </p>
<p> "L'onorevole Cortis" disse il presidente "ha la
  parola." </p>
<p> Gli occhi di Elena salirono involontariamente
  all'orologio che aveva di fronte. Segnava le tre e
  cinquantacinque. </p>
<p> Cortis, si alzò. Da ogni lato della Camera,
  tranne dal centro, tutti guardarono a lui in
  diverse attitudini, da quella di una viva
  curiosità a quella di una sprezzante noncuranza,
  di un anticipato giudizio. Al centro, dove certe
  mediocrità boriose avevano sentito i sarcasmi di
  lui, conversavano e ridevano malgrado le
  scampanellate del presidente; perciò Elena,
  livida, si mordeva le labbra. Egli pareva
  aspettare il silenzio, inchinando la persona sul
  banco cui appuntava le mani. Il presidente suonò
  ancora il campanello e disse: </p>
<p> "Parli pure, onorevole Cortis." </p>
<p> Nello stesso momento Cortis, incominciò: </p>
<p> "Io debbo pregare la Camera..." S'interruppe,
  cercando la parola. Si pose una mano alla fronte,
  poi ripigliò con voce affievolita: </p>
<p> "Lo stato della mia salute mi costringe a
  domandare, anzitutto, l'indulgenza della Camera." </p>
<p> Fece ancora una pausa, forse uno sforzo interno
  di richiamare al cimento il vigore dello spirito e
  del corpo. La sua voce parve rianimarsi nel dire: </p>
<p> "È probabile che la Camera proroghi oggi le sue
  sedute ed io non posso differire un atto che stimo
  doveroso verso i miei elettori, il mio paese e me
  stesso. </p>
<p> "Prima di uscire da questo recinto forse per
  sempre..." Nel dire <hi>forse per sempre</hi> la
  voce parve mancargli, la lingua intorpidirglisi.
  Pronunciò ancora poche parole inintelligibili e
  sarebbe stramazzato sul banco se i colleghi non
  fossero accorsi a sorreggerlo. Si udì un grido
  dalla tribuna della Presidenza, ma nessuno vi pose
  mente. Uscieri e deputati accorrevano al banco di
  Cortis, che fu portato immediatamente fuori
  dell'aula. </p>
<p> Elena, sulle prime, non aveva capito, s'era
  chinata avanti per coglier le parole che le
  sfuggivano. Poi, vedendo i vicini soccorrerlo,
  vedendolo abbandonarsi fra le loro braccia, balzò
  in piedi, gittò un grido soffocato guardando là,
  dove tutti ora guardavano da tutte le tribune,
  spenzolandosi in fuori, salendo sui sedili,
  mettendo ai parapetti una corona di prone facce
  avide. Quando Cortis fu levato di peso da due suoi
  colleghi e portato via, ella, in un lampo, senza
  che altri nè lei stessa potesse dir come, si
  sciolse da sua madre che, tutta tremebonda, le
  aveva posto addosso le mani consulse, balzò fuori
  dalla tribuna. </p>
<p> L'usciere di servizio, vista venir di furia una
  signora pallida e stravolta, pensò di trattenerla,
  domandarle che volesse; ma ella lo respinse con un
  gesto imperioso della sinistra, passò oltre, uscì
  nel corridoio cui mettono le tribune di quel lato
  della Camera. Il corridoio era vuoto, silenzioso.
  Si fermò un momento, non sapendo raccapezzarsi da
  qual parte prendere. Allora un signore uscito
  dietro a lei la raggiunse. </p>
<p> "Signorina" diss'egli, "non si spaventi, non
  sarà niente; venga dalla sua signora mamma che è
  un po' disturbata anche lei." </p>
<p> La parola "signorina" che in quel momento poteva
  significar tanto, avrebbe trafitto Elena se tutta
  l'anima e tutti i sensi di lei non fossero stati
  altrove. Le parve udire un suono di passi e di
  voci a sinistra; corse via da quella parte, senza
  rispondere, si trovò in capo alla scalone che
  mette alle stanze della Presidenza. </p>
<p> Saliva una frotta di gente. T. e un altro,
  vedendo Elena, si fecero avanti, la trassero da
  parte per non lasciarle vedere Cortis ch'era
  portato su, dietro a loro. </p>
<p> "Non è niente, baronessa" disse T. "Uno
  svenimento, una cosa da nulla, passerà subito." </p>
<p> "Niente, niente" ripeteva l'altro, "sia
  tranquilla." </p>
<p> "Dov'è? Voglio vederlo" disse Elena convulsa.
  "Ci sono medici? Voglio assisterlo. È mio cugino!" </p>
<p> "Ma sì, ma sì" insistevano gli altri, "lo vedrà,
  lo assisterà. C'è il ministro B., c'è G. Adesso
  non ha bisogno che di quiete, si calmi." </p>
<p> Due o tre altri deputati si aggiunsero a loro,
  fecero siepe intorno a Elena mentre il triste
  convoglio passava rapidamente, entrava nelle
  stanze della presidenza. </p>
<p> Elena se n'avvide, non parlò, fece l'atto di
  slanciarsi avanti verso la porta; fu trattenuta.
  Si ricompose subito, pregò T. di recarsi da sua
  madre, nella tribuna; pregò gli altri, con
  dolcezza, quasi sorridendo, di lasciarla entrare
  dal malato, parlare con i medici. Per lei, disse,
  l'incertezza era peggiore di qualunque dolorosa
  realtà. Allora fu lasciata passare
  rispettosamente. Qualcuno che saliva lo scalone e
  non la poteva vedere, disse forte: "L'han portato
  là? Cattivo augurio; è la camera del povero..." </p>
<p> E nominò un giovane lombardo, pieno d'ingegno e
  d'ardore, colpito anche lui al suo posto di
  deputato e morto nella camera dove avevano portato
  Cortis. Elena udì, si fermò un momento, mettendosi
  la mano sul cuore, poi entrò in un'anticamera
  oscura piena di gente che parlava sottovoce.
  Qualcuno dava degli ordini da una camera a
  sinistra, ancora più oscura; tra questa e quella
  era un continuo andare e venire d'uscieri. Poca
  luce entrava per un altro uscio spalancato, da una
  stanza chiara, elegante. Elena piegò a sinistra
  verso quel signore che dava gli ordini. Egli le
  disse bruscamente: </p>
<p> "È moglie Lei? È sorella?" </p>
<p> "No." </p>
<p> "Bene, scusi; adesso non si entra." </p>
<p> "Ma voglio sapere..." replicò Elena fremendo. </p>
<p> "Cosa? Quello che nessuno sa? Potrà entrare più
  tardi. Aspetti là." </p>
<p> Le accennò la stanza chiara, rientrò presso il
  malato con un usciere che arrivava allora portando
  qualche cosa, e chiuse l'uscio dietro a sè. </p>
<p> Allora il deputato che le aveva parlato prima
  insieme a T., si accostò ad Elena, le disse che
  pareva trattarsi di una minaccia di congestione
  cerebrale, non certo leggerissima, ma neppure
  molto grave. Avevano adagiato l'infermo in una
  poltrona e stavano preparandogli il letto. La
  persuase che per ora non potrebbe far niente:
  l'opera sua diventerebbe certo utile più tardi.
  Entrò con lei nella stanza chiara, la fece sedere
  sopra un divano a fianco della porta. Là non si
  vedeva l'andirivieni dell'anticamera. </p>
<p> "Lei non si sentirà bene" diss'egli. "Avrà
  bisogno di qualche cosa." </p>
<p> Elena scosse il capo, sussurrò un
  <hi>grazie</hi> quasi inintelligibile, guardando
  la lucerna che ardeva, benchè non fossero ancora
  le cinque, sul tavolino davanti a lei. </p>
<p> "Le sedute finiscono tardi e qui si accendono
  sempre le lucerne per tempo" osservò colui tanto
  per dir qualche cosa. </p>
<p> Ella non rispose. Dopo qualche tempo lo pregò di
  non incomandarsi a star lì con lei che poteva
  benissimo rimaner sola. In quel punto entrò T. La
  contessa Tarquinia era nel corridoio ad aspettare
  sua figlia. Elena scattò su dal divano, raggiunse
  la contessa che dava il braccio al senatore
  Clenezzi e pareva reggersi appena. </p>
<p> "Oh Dio, Elena" diss'ella, "mi abbandonai in
  questo stato! Andiamo a casa, ti supplico. Io non
  ho più fiato, non ho più gambe: non posso far
  niente, non posso star qui!" </p>
<p> "Coraggio, mamma" rispose Elena. "Ora non vengo.
  Verrò più tardi, potendo; quando si vedrà che
  piega prendono le cose. E poi tornerò,
  naturalmente. Io sono forte, posso assisterlo
  benissimo." </p>
<p> "Oh Signore, e adesso non vieni?" </p>
<p> "Ma no, adesso prego il senatore di prendere una
  carrozza, e di condurti all'albergo." </p>
<p> "Si figuri, si figuri!" ripeteva il senatore
  colla sua onesta faccia grave, piena di dolore.
  "Dispongano. Io accompagno la contessa a casa, poi
  verrò a prender Lei, se crede." </p>
<p> "Non occorre" s'affrettò a risponder Elena. "Io
  non Le posso dire adesso, proprio con precisione,
  quando verrò." </p>
<p> "M'immagino" mormorò il senatore, accostando il
  viso a quello di lei "che a momenti capiterà qui
  la signora arrivata stamattina." </p>
<p> Elena trasalì. </p>
<p> "Non lo so, non so niente" diss'ella. "Io torno
  qui certo, a ogni modo." </p>
<p> "Elena, Elena" gemette sua madre, "pensa che non
  hai mica salute da buttar via neanche tu." </p>
<p> Elena aggrottò le ciglia, si strinse nelle
  spalle, sdegnosamente. </p>
<p> "Adesso vado" diss'ella, e guizzò via, scomparve
  nell'anticamera. Un momento dopo, scivolava dietro
  un usciere nella camera dell'ammalato. </p>
<p> Ne uscì due ore più tardi, pallidissima sempre,
  ma tranquilla, s'intrattenne con alcuni onorevoli
  membri dell'ufficio di Presidenza, che le
  offersero, con la massima cortesia, quanto mai
  ella potesse desiderare, la persuasero che si
  farebbe ogni cosa possibile per Cortis, del quale
  parlavano con vivissima stima e simpatia.
  Espressero poi la loro ferma convinzione che il
  male potesse già considerarsi vinto con la
  cacciata di sangue ch'era stata fatta
  immediatamente. Elena chiese solo di mandare un
  telegramma, che diresse al conte Lao, in questi
  termini: </p>
<p> "Daniele malato piuttosto gravemente. Ho bisogno
  di te, subito." </p>
<p> Mandò poi un biglietto al senatore Clenezzi per
  avvertirlo che non avrebbe potuto muoversi se non
  per un'assoluta necessità di sua madre, e rientrò
  da Cortis, presso il quale c'era ora un'altra
  persona: una signora lunga e magra che usciva ogni
  tanto a gemere e singhiozzare. </p>
</div>
<div type="chapter">
<head>CAPITOLO DICIASSETTESIMO</head>
<head>UN INTERVENTO</head>
<p> "Il diretto di Firenze?" chiese a un guardasala
  il senatore Clenezzi entrando tutto trafelato,
  verso le quattro pomeridiane, nella stazione di
  Termini. </p>
<p> "Venti minuti di ritardo" rispose quegli. </p>
<p> Il senatore respirò, si levò il cappello, si
  asciugò il cranio col fazzoletto, guardando gli
  omnibus schierati sulla piazza. Egli non temeva
  più, ora, di essere arrivato troppo tardi, ma
  tornava a poco a poco sulla sua vecchia faccia una
  preoccupazione molto più grave, la irrequietudine
  senile delle labbra e delle sopracciglia tradiva
  il turbamento dell'animo. </p>
<p> "Si parte, senatore?" gli disse in bergamasco un
  giovanotto, accostandoglisi. </p>
<p> "Oh caro!" rispose il vecchio. "Scusi che non
  l'avevo veduto." </p>
<p> "Si parte?" ripetè l'altro. </p>
<p> "Ah Madonna! Non lo dica neppur per ischerzo!
  Sarei così mai felice di svegliarmi domattina su
  al Mercato delle Scarpe! Si ricordi bene, Lei che
  è giovane, c'è tante cose belle al mondo, ma un
  altro Bergamo non c'è proprio mica, sa!" </p>
<p> "Lei è qui in servizio, non è vero? In servizio
  di belle signore, eh? Quando si tratta di belle
  signore, il senatore Clenezzi..." </p>
<p> "Andiamo, andiamo, non dica delle fatuità.
  Adesso arriva il conte Carrè, se Dio vuole, e
  allora io me la cavo presto. Lei va a Napoli?" </p>
<p> "Sì, signore." </p>
<p> "Buon viaggio, neh?" </p>
<p> Il treno di Firenze entrò in stazione alle
  quattro e dieci. C'era calca, all'uscita, e fra la
  calca c'era il senatore con la bocca aperta e con
  gli occhi sbarrati, fissi sulla corrente che
  usciva. Passavano facce d'ogni età e d'ogni forma,
  esotiche e nostrali; facce che tiravan via dure
  coi fastidi in fronte di quel pigia pigia, di
  quella curiosità; e mai non compariva la faccia
  pallida, con il gran naso aristocratico, con la
  barba nera. Gli occhi del senatore diventavan
  sempre più ansiosi. Oramai erano usciti quasi
  tutti, la folla s'era sciolta. Possibile? Si fece
  avanti, guardò, s'illuminò di piacere e andò
  incontro al conte Lao che veniva appunto l'ultimo,
  adagio adagio, fumando, con le mani in tasca e il
  bavero del soprabito rialzato. Lo seguiva un
  facchino carico di valigie, di scialli e di
  coperte. </p>
<p> "Caro conte" disse il senatore, "io sono qui a
  riceverla a nome delle Sue Signore." </p>
<p> Lao gli fece un leggero cenno di saluto, gli
  chiese subito: </p>
<p> "E Cortis?" </p>
<p> "Ah, bene, bene! Oggi ne abbiamo 28, non è vero?
  Son passati tre giorni. Non c'è confronto col
  primo giorno." </p>
<p> "Manco male!" esclamò il conte Lao. "Però
  potevano telegrafarmi ancora, darmi altre notizie.
  Io credevo quasi di trovarlo morto!" </p>
<p> "Ma, vede, non si sapeva quando Lei fosse
  partito, non si sapeva dove telegrafarle. E poi
  Lei ha potuto vedere il bollettino sui pubblici
  fogli." </p>
<p> "Non ne leggo" fece il conte bruscamente,
  scotendo la testa. "Dunque guarisce?" </p>
<p> "Oh certo, non c'è dubbio, è quasi guarito
  adesso." </p>
<p> Entrarono nell'omnibus della Minerva. Lao si
  affrettò di chiudere tutti i vetri, e si ravvolse
  le gambe in una coperta brontolando: </p>
<p> "In vagone si bolliva e qui si gela. Lui
  guarisce e creperò io." </p>
<p> Clenezzi, che lo conosceva poco, lo guardava
  come una bestia curiosa. </p>
<p> "È infreddato?" diss'egli. </p>
<p> "Infreddato? Magari! Rovinato, sono. Del resto,
  sa, mi seccherebbe di morire a Roma, perchè ogni
  volta che ci son venuto mi son pigliate le febbri,
  e, se risuscitassi qui, me le piglio subito
  ancora. Dunque mi dica. Cos'ha avuto Cortis?" </p>
<p> Il senatore gli raccontò tutto. Oramai la
  minaccia di congestione cerebrale era svanita e
  con essa qualunque pericolo. </p>
<p> "È ancora alla Camera?" chiese il conte. </p>
<p> "Ancora alla Camera." </p>
<p> "E mia cognata? E mia nipote? Sempre là,
  m'immagino!" </p>
<p> "La baronessa Elena, sì, sempre là, tranne
  qualche ora la notte e qualche momento il giorno." </p>
<p> "Però saranno tranquille, adesso?" </p>
<p> "Ma, so mica, ci sono per aria delle altre
  cose." </p>
<p> Il conte Lao, assordato dal rumore dell'omnibus
  e delle carrozze con cui l'omnibus s'incrociava,
  maledì tutte le ruote di Roma e si chinò,
  stringendo gli occhi, verso il suo compagno. </p>
<p> "Cosa?" diss'egli. </p>
<p> Il senatore guardò fuori dell'omnibus fino a che
  quel fracasso fu passato e poi ripetè: </p>
<p> "Vi sono delle altre cose. Sa che la madre di
  Cortis è qui?" </p>
<p> "Daniele mi ha scritto che doveva venire"
  rispose il conte, "ma non sapevo che fosse già
  qui... Io gli ho risposto: Sei un asino. Senta,
  già; qualche bestia può avere il cuore così
  grande, ma un uomo, no." </p>
<p> "Ecco dunque una causa di fastidi" riprese
  Clenezzi. "E poi... Lei sa, già... Si può dirlo...
  quel mio signor collega Suo parente..." </p>
<p> Il conte Lao aggrottò le ciglia, mise,
  stringendo le pugna, una lunga voce tra il rantolo
  e il ruggito. </p>
<p> "Basta, insomma" proseguì l'altro. "Adesso ci
  siamo. Sentirà." </p>
<p> L'omnibus entrava allora in via Piè di Marmo. Un
  istante dopo il conte Lao saliva piano piano, con
  Clenezzi, le scale della Minerva, ed Elena gli
  scendeva incontro di corsa. </p>
<p> "T'ho visto" diss'ella stendendogli le braccia.
  "Come sono felice che tu sia qui!" </p>
<p> Lao se la strinse al petto silenziosamente, la
  baciò in fronte e, nel rialzare il viso, disse con
  voce commossa: </p>
<p> "Addio." </p>
<p> Elena stese la mano a Clenezzi, piuttosto per
  congedarlo che per ringraziarlo. Le si vedeva in
  viso l'impazienza di restar sola con lo zio. Lo
  prese a braccetto. </p>
<p> "Andiamo su" diss'ella. </p>
<p> "Piano, piano" ripeteva Lao, "piano che ho otto
  maledette ore di ferrovia nella schiena, senza
  contare le dieci o dodici di ieri. Ho pensato che
  se non dormivo a Firenze arrivavo morto, e allora
  cosa ne volevi fare di me? Miracoli no, sai." </p>
<p> "Caro zio!" sussurrò Elena stringendogli forte
  il braccio. "Noi siamo al secondo piano, ma per te
  ho fatto preparare una camera al primo e adesso
  andiamo subito da te. La mamma è andata a riposare
  un'ora fa. Mi aveva detto di svegliarla subito, ma
  possiamo aspettare un poco." </p>
<p> "Spero in Dio" disse Lao "che non sarà mica a
  tramontana questa camera!" </p>
<p> "No, no, zio." </p>
<p> Ci volle alquanto tempo prima che tutte le
  valigie, gli scialli e le coperte del nuovo
  arrivato fossero a posto. Finalmente zio e nipote
  si trovarono soli sopra un canapè, tenendosi per
  mano. </p>
<p> "Dunque" cominciò il primo, "Daniele bene?" </p>
<p> Elena rispose tranquillamente, senza alzar gli
  occhi in viso allo zio: </p>
<p> "Sì, benino." </p>
<p> "Me l'ha detto adesso quel da Bergamo; come si
  chiama? Clenezzi. Di Daniele m'ha detto tutto. E
  poi m'ha detto anche di altri fastidi che avete." </p>
<p> "Bisogna che tu sappia tutto e presto, zio;
  prima di veder la mamma, perchè con la mamma, sai
  bene com'è, non si può parlarne. Si turba, si
  agita... insomma è meglio che ne parliamo prima
  tra noi." </p>
<p> "Parla" disse Lao. "Io intanto, se permetti,
  prendo un po' di solfato di chinino. Venendo a
  Roma, per i primi giorni, va bene. Tu parla." </p>
<p> Si alzò, aperse una sacca e si pose a cavarne
  con gran cura la sua farmacia, una quantità di
  ampolle e scatoline, guardandone alcune con molta
  attenzione e ripetendo "parla, parla", perchè
  Elena credeva allora dover interrompere il suo
  racconto. </p>
<p> Ella gli venne narrando in fretta che la zia
  Cortis era capitata alla Camera quasi subito dopo
  il caso e aveva fatto una mezza scena perchè non
  la si era mandata ad avvertire sull'atto. Avrebbe
  preteso di rimaner sola presso suo figlio. Per
  fatalità Daniele tornava sempre nel delirio alla
  politica e alla madre, ne parlava nel modo più
  penoso per lei e per gli altri presenti. Allora
  ella si metteva a singhiozzare e a discorrere
  senza posa, rivolgendosi ora all'ammalato stesso,
  ora agli altri, per dire ch'era tutto effetto
  della malattia, che suo figlio l'amava
  teneramente, che non era vero questo, che non era
  vero quello. Insomma i medici le consigliarono,
  per ogni buona ragione, di lasciarsi vedere il
  meno possibile dall'ammalato. Ella non volle
  saperne, anzi studiava di adoperarsi attorno al
  suo letto nel modo più visibile. Elena non fece
  maggior commento allo zelo di sua zia che di
  questo significante aggettivo. Ell'avea trovato
  giusto di secondarla nelle sue premure materne,
  benchè l'opera di lei fosse ben poco utile e le
  chiacchiere ben poco tollerabili. Ma poi la sera
  del 26, quando il delirio acuto era cessato,
  Daniele, vedendo tornar sua madre da una breve
  assenza, s'era fatto scuro scuro, l'aveva
  rimproverata acerbamente di lasciar la casa in
  abbandono per venire dove non c'era affatto
  bisogno di lei. Elena s'era provata di chetarlo,
  ma inutilmente; il suo esaltamento cresceva sempre
  più, e stavolta i medici avean dovuto richiedere
  che la signora Cortis uscisse dalla camera e non
  vi rimettesse piede per qualche tempo. La zia era
  uscita fremendo e aveva atteso Elena
  nell'anticamera, l'aveva assalita con invettive
  furiose, accusandola di congiurare con i medici,
  di voler toglierle il cuore di suo figlio. Era
  uscito il medico, era uscito un segretario della
  Presidenza ed ella li aveva svillaneggiati in modo
  da farsi mettere alla porta, era partita giurando
  che domanderebbe giustizia al presidente, ai
  ministri, magari anche al re. </p>
<p> Lao, ch'era stato ad ascoltar le ultime parole
  di sua nipote con la pillola di chinino fra il
  pollice e l'indice della sinistra e un bicchier
  d'acqua nella destra, si trangugiò la sua pillola. </p>
<p> "E dunque?" diss'egli. </p>
<p> "E dunque lei è stata qui, tra iersera e
  stamattina, tre volte. La mamma non l'ha mai
  ricevuta. Alla Camera gli uscieri avevan l'ordine
  di non lasciarla passare, ma io ho pregato che
  fosse tolto. È venuta ieri; è venuta oggi; però da
  Daniele non è entrata mai e io non l'ho veduta.
  Ora mi attendo un assalto in strada e anche la
  mamma ne ha una gran paura." </p>
<p> "Eh!" fece Lao. "Capacissima. Ma lasciami fare.
  Dove sta?" </p>
<p> "Qui vicino. In piazza Venezia. La conosci tu?" </p>
<p> "Eheh!" </p>
<p> Lao alzò il gomito destro, battè l'aria con la
  mano penzoloni dal polso. </p>
<p> "E poi c'è altro?" diss'egli. </p>
<p> "C'è il peggio" rispose Elena piano, con gli
  occhi bassi. </p>
<p> "Sentiamo il peggio." </p>
<p> "Mio marito è qui." </p>
<p> "Bene, sarebbe meglio che fosse a casa del
  diavolo, ma..." </p>
<p> Elena battè e ribattè sdegnosamente un piede a
  terra. </p>
<p> "Così, niente" diss'ella. "Non parlo più." </p>
<p> "Che sciocchezze!" grugnì lo zio. "Avanti,
  avanti!" </p>
<p> "Senti, zio" replicò Elena rossa rossa. "Ti ho
  telegrafato tre giorni fa per Daniele, ma poi ti
  avrei telegrafato egualmente per mio marito e, se
  tu cominci così, è inutile!" </p>
<p> "Avanti!" brontolò il conte. </p>
<p> Elena si strinse nelle spalle, chinò il mento al
  petto, guardandosi le mani. </p>
<p> "Così no, già" diss'ella. </p>
<p> "Oh!" gridò l'altro "se è mezz'ora che ti dico:
  avanti!" </p>
<p> Elena alzò il viso, guardò un poco suo zio e poi
  disse a mezza voce: </p>
<p> "Rovina." </p>
<p> "Avanti" ripetè Lao senza scomporsi. </p>
<p> Elena si fece a narrare quanto sapeva di suo
  marito sino al convegno avuto da lui con Daniele
  Cortis per l'affare della Banca. </p>
<p> "Cosa c'entrava Daniele?" disse Lao sorpreso. </p>
<p> "Credo che ci sia entrato per aiutarlo" rispose
  Elena col tono di chi deplora ciò che racconta. </p>
<p> "Lui?" </p>
<p> "Lui. Io non avrei mai voluto questo. Una volta
  pregai Clenezzi, da Cefalù, che facesse certe
  pratiche nell'interesse di mio marito, relative
  all'affare di cui t'ho detto. Clenezzi era
  ammalato e ne incaricò Daniele. C'è entrato così." </p>
<p> "Va bene" rispose Lao tra ironico e rassegnato.
  "E dunque?" </p>
<p> "E dunque ieri Clenezzi è venuto da me e mi ha
  detto che si sentiva in dovere di riferirmi cose
  assai gravi. Non si tratta più dell'affare con la
  Banca; si tratta d'un'altra tempesta di debiti
  d'ogni natura che non si possono più tener
  nascosti. Pare che sarà un grande scandalo.
  Clenezzi poi diceva un'altra cosa." </p>
<p> "Che cosa?" </p>
<p> "Che il suo contegno fa paura!" </p>
<p> La voce d'Elena tremava nel proferir queste
  parole; un pallore mortale le scolorava il viso.
  Lao non capì. </p>
<p> "Paura di che?" diss'egli. </p>
<p> "Di qualche estrema..." </p>
<p> Elena non potè compier la frase perchè Lao la
  interruppe gittando le braccia in aria. </p>
<p> "Ma che il cielo lo illumini!" gridò. "Ma che si
  tiri una cannonata nella testa che non avrà mai
  fatto una più bella cosa in vita sua!" </p>
<p> Gli occhi d'Elena sfavillarono. </p>
<p> "Invece bisogna aiutarlo" diss'ella. "Subito! E
  io e tu lo aiuteremo." </p>
<p> Afferrò, così dicendo, un braccio dello zio con
  l'energia d'un'esaltata. </p>
<p> "Va là" disse lo zio alzandosi e scuotendo via
  quella mano. "Va là, va via, va di sopra, va là,
  sveglia tua madre, vestila, non seccarmi. Santo
  Dio, ho fatto un viaggio di dieci ore, potresti
  anche lasciar che mi lavassi, che mi mutassi!
  Insomma, va là, va via." </p>
<p> "Vado, zio, ma lo aiuteremo" rispose Elena
  risolutamente, stando in piedi. </p>
<p> Egli le cinse la vita con un braccio, e le disse
  con affettuosa mansuetudine, spingendola verso
  l'uscio: </p>
<p> "Va là, ti dico, va via, cara, va dalla mamma,
  svegliala, non seccarmi e, quando sarò pronto,
  verrò su." </p>
<p> Così dicendo arrivò all'uscio. </p>
<p> Ella ripeteva sempre: </p>
<p> "Lo aiuteremo, lo aiuteremo, lo aiuteremo." </p>
<p> Uscì, e pochi minuti dopo tornò, bussò alla
  porta. </p>
<p> "Non si può!" gridò Lao, burbero. </p>
<p> "Io vado un momento a Montecitorio" diss'ella.
  "La mamma è al secondo piano, numero 39." </p>
<p> Lao rispose forte: "Va bene!" e brontolò poi fra
  i denti: </p>
<p> "Vada a farsi benedire trentanove volte;
  stupida! Dorme, lei!" </p>
<p> E continuò la sua toeletta, esclamando a ogni
  tratto, nell'asciugarsi il viso o
  nell'abbottonarsi la sottoveste: </p>
<p> "Eh, begli affari! Corpo! Begli affari! Sì, sì!" </p>
<p> La toeletta andò in lungo perchè il conte
  Ladislao aveva minuzie e delicatezze da signora.
  Finalmente, quando Dio volle, salì, molto cupo, al
  secondo piano, in cerca del numero 39. </p>
<p> Una cameriera glielo indicò ed egli stava per
  entrarvi, quando vi udì una voce sconosciuta. Si
  volse alla cameriera, le domandò chi fosse
  alloggiato al numero 39. Colei rispose: </p>
<p> "La contessa Carrè." </p>
<p> "Ma adesso c'è altra gente!" </p>
<p> La cameriera non lo sapeva, non aveva veduto
  entrare alcuno. </p>
<p> "Seccature!" brontolò il conte; e, udendo la
  voce di sua cognata, entrò senz'altro. </p>
<p> La contessa Tarquinia, in piedi, rossa come una
  bragia, stava dicendo: </p>
<p> "Mi meraviglio..." </p>
<p> In faccia a lei la signora Cortis, pure in
  piedi, e con due fiamme nere d'occhi, ma pallida,
  alzava il braccio incontro a sua cognata, come per
  arrestarne le parole, per respingerle ancora in
  aria, e parlar lei, appena fosse possibile,
  subito. </p>
<p> Lao si fermò sulla soglia. </p>
<p> "Mi meraviglio" riprese la contessa, "e ho molto
  piacere che mio cognato senta, mi meraviglio del
  Suo coraggio..." </p>
<p> A questo punto la Cortis le volse le spalle,
  andò incontro a Lao. </p>
<p> "Il signor conte Ladislao" diss'ella
  timidamente, "se non isbaglio?" </p>
<p> Lao s'inchinò appena e rispose: "Per servirla." </p>
<p> "Oh signor conte!" soggiunse lei. "Ella si deve
  ricordar di me e io mi ricordo ch'Ella aveva un
  gran cuore; mi appello a Lei." </p>
<p> "A me?" </p>
<p> Lao fece un passo indietro e aperse la porta,
  dicendo: </p>
<p> "Allora venga al mio tribunale." </p>
<p> La signora vacillò un momento, si turbò. </p>
<p> "No" disse, "non posso uscire da questa camera
  senza una promessa." </p>
<p> "Ohoh!" fece Lao. </p>
<p> "Che promessa?" esclamò sdegnosamente la
  contessa Tarquinia. "Che promessa?" </p>
<p> "Sentiamo" disse il conte. "Non s'è appellata a
  me la signora? Se non vuole uscire, terremo il
  giudizio qui." </p>
<p> Fe' un cenno del capo alla contessa Tarquinia,
  che andò difilata nella sua camera da letto e
  chiuse l'uscio in fretta. La signora Cortis fe'
  l'atto di slanciarsi e trattenerla ma non n'ebbe
  il tempo. </p>
<p> "Questa non è civiltà" diss'ella. </p>
<p> "Dunque" esclamò il conte Lao fingendo di non
  avere udito, "cos'è questa promessa che Lei vuole?
  Sediamo, sa, perchè io ho viaggiato otto ore oggi.
  E intanto mi rallegro della Sua risurrezione." </p>
<p> "Sarebbe meglio che fossi morta!" rispose
  tragicamente la signora. </p>
<p> Il conte serbò un silenzio significativo.
  Sdraiato nella poltrona della contessa Tarquinia,
  con le mani in tasca e una gamba accavalciata
  all'altra, guardava, dondolando il piede, la
  Cortis che si era lasciata cader sul canapè e si
  copriva il viso col fazzoletto. </p>
<p> "Poter del mondo!" esclamò a un tratto quasi
  parlando a se stesso. </p>
<p> La Cortis alzò la testa, lo interrogò con lo
  sguardo. </p>
<p> "Eh niente" diss'egli. "Pensavo alla visita che
  le ho fatta ad Alessandria nel 1853." </p>
<p> "Oh, conte" gemette la signora brancicandosi il
  fazzoletto sulle ginocchia e guardando, a capo
  chino, questo inconscio lavoro. "Sono stata molto
  cattiva, ma ho anche molto sofferto! Lei, se si
  ricorda, me lo deve vedere in viso." </p>
<p> "Altro che vedere!" rispose Lao. "E adesso, se
  crede, mi dica cosa voleva da mia cognata." </p>
<p> "La Tarquinia mi ha trattato male. In fin dei
  conti, quando un figlio perdona, chi è che ha da
  fare il severo? E poi non ho mai saputo che la
  Tarquinia ai suoi tempi..." </p>
<p> "Sss!" fece Lao aggrottando le ciglia e scotendo
  la mano destra, distesa verso colei. </p>
<p> "Venga al punto" diss'egli. </p>
<p> "Una madre!" esclamò la signora levando le
  braccia. "Trattare così una madre! Ma dov'è il
  cuore, dov'è la virtù di questa gente?" </p>
<p> "Chi glielo domanda, a Lei, dove sono?" disse il
  conte. "Faccia il piacere di venire al punto." </p>
<p> "La Maddalena" proseguì l'altra ispirata, "la
  Maddalena e Maria Egiziaca e tant'altre possono
  diventar sante..." </p>
<p> "Belle sante" mormorò Lao. </p>
<p> "Ma quelle donne lì? Senza carità in quel modo?
  Con una sventurata che non ha più niente niente se
  non il suo figliuolo e il suo Dio? Ma come mai?" </p>
<p> "Oh senta!" disse Lao rizzandosi sulla poltrona
  e traendo l'orologio. "Le do un minuto per venire
  al punto." </p>
<p> "Ci vengo" rispose la signora, sospirando. "Lei
  era più gentile, una volta." </p>
<p> "Naturalmente." </p>
<p> La voce della Cortis cambiò, diventò secca e
  recisa. </p>
<p> "Dunque sappia" diss'ella "che io sono stata
  bandita, contro il diritto e la convenienza, dalla
  camera di mio figlio, dove pure ci va e ci viene
  da padrona, a tutte le ore, di giorno e di notte,
  una persona..." </p>
<p> La signora dovette qui vedere qualche cosa di
  terribile negli occhi del conte Ladislao, perchè
  s'interruppe e riprese poi subito: </p>
<p> "Un'altra persona, insomma. Ma questo non basta.
  Mio figlio si rimette miracolosamente presto; ho
  tanto pregato, signor conte! Si dovrebbe pensare a
  trasportarlo in casa sua, dove starebbe tanto
  meglio, poverino. Dio lo sa, come starebbe meglio.
  Ma no! Sa cosa si pensa, sa cosa si vuole? Si
  vuole condurlo direttamente in campagna, e non a
  casa sua, ma a Passo di Rovese, in casa Carrè!
  Questo è troppo! A questo mi oppongo e mi opporrò
  sempre con tutti i mezzi!" </p>
<p> "Con che mezzi, cara Lei? Io non so niente, ma
  trovo naturalissimo che i medici ordinino a
  Daniele la campagna e la quiete assoluta. Trovo
  naturalissimo, poichè fra le altre cose la Camera
  ora è chiusa, di lasciar tranquillo l'ammalato
  fino al momento di porlo in un letto di ferrovia.
  Trovo naturalissimo che i suoi parenti, i suoi
  amici non lo vogliano lasciar solo, durante la
  convalescenza, in quella malinconia di Villascura,
  e preferiscano averlo con sè." </p>
<p> "I suoi parenti?" esclamò la signora Cortis. "I
  suoi amici? E sua madre? Non è niente sua madre?
  Non starebbe bene, Daniele, a Villascura, con sua
  madre?" </p>
<p> "Vede" rispose il conte freddamente, "Lei
  accomoda subito le cose, ma, trattandosi della
  casa dove è morto suo padre, Daniele potrebbe
  forse avere qualche piccola difficoltà. Pare che
  l'abbia davvero; ne ha scritto qualche cosa anche
  a me. Del resto non è mica un fantoccio; lo dirà
  lui dove vuole andare e con chi." </p>
<p> "Oh sì" interruppe inviperita la signora, "lo
  dirà lui, ma intanto, chi gli sta sempre ai
  fianchi, chi gli parla di Passo di Rovese, chi
  cerca ogni strada di staccarlo da me? Eh, li so i
  perchè. I perchè sono due. Uno è questo: che la
  Sua e mia signora cognata non mi ha mai potuto
  soffrire neppure quando il povero Cortis mi ha
  sposata. Secondo lei si era abbassato troppo. Ce
  n'è poi un altro dei perchè, e questo non riguarda
  la Tarquinia, questo è un perchè più delicato che
  dirò solo in un caso estremo, se proprio si vorrà
  assolutamente condurre Daniele a Passo di Rovese.
  Allora poi lo dirò in modo che lo sappia anche
  Daniele. Se sarà uno scandalo non me ne importa,
  ma vedremo, allora, se Daniele andrà. Hanno paura
  dello scandalo? Mi promettano..." </p>
<p> "Ma che? Ma cosa?" interruppe Lao. "Ma cos'è
  questo scandalo? Cosa vuol dire?" </p>
<p> "In un caso estremo, Le ripeto. In un caso
  estremo lo dirò." </p>
<p> "Ma che caso estremo!" disse il conte con gli
  occhi e la fronte in burrasca. "Che caso estremo!
  Metta pure che il caso sia estremo. Se hanno detto
  di far così, lo faranno, stia quieta. Non ne
  chiederanno mica il permesso a Lei, sa." </p>
<p> La signora Cortis si morse il labbro, sorrise e
  disse lentamente, con grazia affettata: </p>
<p> "E la cara Elena che desidera tanto di <hi>far
  così</hi>, non ne chiederà il permesso al signor
  senatore Di Santa Giulia?" </p>
<p> Il conte Ladislao gittò impetuosamente il capo e
  il busto all'indietro, scrutò un momento la
  signora con gli occhi stretti, poi si levò in
  piedi e, steso il braccio sinistro e appuntato
  l'indice all'uscio, disse con minacciosa calma: </p>
<p> "Favorisca." </p>
<p> "Oh vado, vado!" ripigliò la Cortis, alzandosi.
  "Vado perchè oramai mi fa piacere d'andarmene. Del
  resto il signor senatore lo accorderà, il
  permesso, perchè gli si fanno pagare i debiti da
  mio figlio..." </p>
<p> Il conte Ladislao era per afferrare colei e
  trascinarla fuori della stanza, quando l'uscio si
  aperse ed entrò Elena che, vedendo sua zia, rimase
  un momento sbalordita. </p>
<p> "Lascia passare!" tuonò il conte. </p>
<p> Elena non si moveva; interrogava l'uno e l'altra
  con gli occhi. </p>
<p> "Oh, Elena non è avvezza a lasciarmi passare"
  osservò ironicamente la signora. </p>
<p> "Non dipende da me" rispose Elena. "Del resto,
  ora vengo di là e posso dirti che Daniele ti
  desidera." </p>
<p> La Cortis gittò verso Elena le lunghe braccia
  scarne, le mani distese. Col suo gran cappello
  nero alla Rembrandt alto sulla fronte, con i
  capelli in disordine, con la faccia terrea e il
  lungo collo giallognolo, con la mantellina nera
  mal posata sulle spalle, pareva una erinni
  inesperta delle vesti moderne. </p>
<p> "Ma sempre" imprecò, "ma sempre mi ha
  desiderato!" </p>
<p> E uscì a gran passi. </p>
<p> Elena guardò suo zio. Era livido, fremente. </p>
<p> "Subito!" diss'egli. "Cos'ha pagato, Cortis?"
  Elena spalancò gli occhi. </p>
<p> "Zio!" diss'ella. </p>
<p> "Cos'ha pagato Cortis, ti dico? Cos'ha pagato a
  tuo marito?" </p>
<p> Elena non capiva nè quella domanda, nè quella
  voce iraconda, nè quel viso infuriato. </p>
<p> "Ma se non so niente" rispose. "Tutto quello che
  sapevo te l'ho detto." </p>
<p> "Cosa gli è venuto in mente di cacciarsi lui fra
  queste faccende?" </p>
<p> Elena arrossì. </p>
<p> "Zio, zio!" diss'ella. "Ah!" soggiunse
  trasalendo. "Ora mi ricordo che mi disse di voler
  semplicemente fare le tue parti perchè non v'era
  tempo d'interrogarti e d'informarti a dovere, e tu
  avresti certo approvato quel che faceva lui in
  vece tua." </p>
<p> "Oh, ma allora si avverte, si scrive!" </p>
<p> "Tu non sai, zio" rispose Elena, "che Daniele ha
  veduto mio marito il 25 a mezzogiorno, subito
  prima di andare alla Camera." </p>
<p> "È andata via?" chiese la contessa Tarquinia,
  porgendo il capo all'uscio della sua camera.
  "Signore, ti ringrazio!" </p>
<p> Il conte Lao non la guardò neppure. </p>
<p> "C'era nessun altro presente?" diss'egli. </p>
<p> "Ci dev'essere stato il rappresentante della
  Banca di Cefalù" rispose Elena. "L'avvocato
  Boglietti." </p>
<p> Lao prese il cappello e disse risolutamente: </p>
<p> "Vado." </p>
<p> "Dove?" chiese stupefatta la contessa Tarquinia.
  "Cosa è successo?" </p>
<p> "Non andresti da Daniele, prima?" chiese Elena
  alla sua volta. </p>
<p> Il conte Lao rispose in furia: </p>
<p> "No, no, no. Se vedo Daniele lo strapazzo, e
  adesso non conviene." </p>
<p> "Ma ditemi" ripeteva sua cognata. "Cosa è
  successo?" </p>
<p> Elena le gittò un frettoloso "niente, mamma", e
  poi disse che sarebbe uscita anche lei in cerca di
  suo marito. Oramai Daniele non aveva più bisogno
  di lei. Suo zio le domandò se ci fosse in fatto il
  progetto di portarlo a villa Carrè. Sì, c'era, e i
  medici dicevano che Daniele avrebbe potuto partire
  anche l'indomani, ma non si sapeva ancora chi lo
  avrebbe potuto accompagnare. Lei già intendeva di
  non lasciar Roma senza aver fatto, prima, per suo
  marito quanto stava in lei; e contava che altri
  l'avrebbe aiutata. </p>
<p> "Lo debbo vedere stasera" diss'ella. </p>
<p> "Non so niente" gridò suo zio. "Non voglio saper
  niente: vado a cercare il signor Boglietti." </p>
<p> "Boglietti?" disse la contessa. "Di dove è
  saltato fuori questo signor Boglietti?" </p>
<p> "Te lo spiegherò, mamma" rispose Elena mentre il
  conte Lao usciva. </p>
<p> La contessa lo richiamò. </p>
<p> "Ohe" diss'ella stendendogli la mano. "Sapete
  che non ci siamo ancora salutati?" </p>
<p> "Euh!" fece Lao alzando un braccio come se
  dicesse: mi seccate per questo? E se n'andò con
  tale saluto. </p>
<p> Elena domandò subito a sua madre come mai la
  Cortis avesse potuto entrare. </p>
<p> "Un bell'asino anche il tuo signor zio, sai;
  lascia che te lo dica!" rispose la contessa. "È
  quella la maniera? Capisco che dovrei esserci
  abituata, ma a certe cose non ci si abitua mai.
  Quell'altra? Lo so io come sia entrata? Me la son
  vista davanti senza saper altro. Figurati se ci ha
  pensato molto a venir su senza domandare a
  nessuno! Oh ti dico la verità che se sto qui
  ancora tre giorni, muoio tisica. Cara te,
  prendiamo su in nome di Dio questo benedetto
  Daniele, e andiamo. E tu cosa fai lì? Non ti levi
  il cappello?" </p>
<p> Elena posò l'ombrellino che teneva ancora in
  mano e si lasciò cadere sul canapè. </p>
<p> "Riposerò un poco" diss'ella, "debbo andar via.
  Te l'ho detto." </p>
<p> "Tornar via?" esclamò sua madre sorpresa. "Non
  l'avevo inteso. In quello stato?" </p>
<p> Elena aveva nel volto, in tutta la persona, i
  segni d'un abbattimento profondo. </p>
<p> "Sto benissimo" diss'ella sottovoce,
  abbandonando il capo sulla spalliera del canapè.
  "Andrai tu con Daniele, mamma" continuò colla
  stessa voce sommessa, stanca. "Tu e lo zio." </p>
<p> "Come, io e lo zio? E tu dunque?" </p>
<p> "Io no, mamma. Eri proprio distratta, poco fa."
  La contessa non capiva in sè dallo stupore. </p>
<p> "Ma, benedetta!" diss'ella. "Cosa vuoi fare,
  tu?" </p>
<p> Elena teneva sempre il capo rovesciato sulla
  spalliera. Socchiuse gli occhi e rispose appena
  udibilmente: </p>
<p> "Restar qui." </p>
<p> Poi rialzò il capo e la voce. </p>
<p> "Sai bene" diss'ella "perchè sono venuta a
  Roma." </p>
<p> Sua madre diè un balzo sulla poltrona, ne
  afferrò e strinse i due bracciuoli. </p>
<p> "Per tuo marito? Di' la verità che ti fermeresti
  a Roma per tuo marito! Senti, Elena. Tu sai quello
  che ho fatto una volta per aggiustare le cose,
  quel che ho sofferto. Te ne devi ricordare, a
  Passo di Rovese! Tu eri nelle nuvole, allora; non
  degnavi di occupartene. Dopo, lui ci ha trattati
  come ci ha trattati; lo sai anche questo.
  Pazienza! Tu sei sua moglie, ti lodo e ti
  rispetto, hai voluto venire a Roma per aiutarlo.
  Ci sono venuta anch'io disposta a trovarmi ancora
  con lui, a fare per lui quello che potevo. Ma
  adesso! Adesso che agisce in questo modo, che non
  si lascia vedere nè vivo nè morto, come se non
  gliene importasse uno zero nè di te nè di nessuno,
  ti dico la verità che saresti buona tre volte se
  non lo lasciassi nel suo brodo, giacchè ci vuol
  stare! Ma scusami tanto, c'è poi anche debiti e
  debiti; Clenezzi mi ha dette certe cose! Ti
  domando io che decoro, che dignità c'è, per gente
  che si rispetta, ad avere ancora qualche cosa di
  comune con un essere simile!" </p>
<p> Elena sorrise un poco. </p>
<p> "Questo non l'ho udito" diss'ella "quando lo
  sposai, che in certi casi potrei non aver più
  niente di comune con lui. Mi sono sposata sul
  serio, vedi, mamma." </p>
<p> La contessa Tarquinia guardò sua figlia senza
  parlare, poi si coperse il viso con le mani e
  finalmente scoppiò in un pianto dirotto, ripetendo
  fra i singhiozzi: </p>
<p> "Perdonami! Perdonami!" </p>
<p> Elena la chetò con le carezze, con la dolce voce
  affettuosa. Sua madre non doveva rimproverarsi
  nulla; s'era ingannata, anche lei, non altro.
  Parlandole così, Elena pensava a quell'altra madre
  tanto colpevole, alla bontà di Daniele, e
  raddoppiava di tenerezze sentendosi dura e cattiva
  in confronto di lui. </p>
<p> "Debbo fare tutto il mio dovere" diss'ella. </p>
<p> La contessa le chiese dove fosse andato suo zio,
  da che Boglietti. Ella non aveva capito niente.
  Elena glielo spiegò in breve. </p>
<p> "E tu" soggiunse sua madre "dove vuoi andare?" </p>
<p> "A vedere mio marito, finalmente" rispose Elena.
  "Egli non mi aspetta, ma mi sono intesa con la sua
  padrona di casa. M'ha detto che di solito viene a
  casa un po' dopo le sette. Io non mi muovo se non
  gli ho parlato." </p>
<p> "Oh Signore, quella bestia! Chi sa che scena ti
  fa! E noi, Elena quando si va via?" </p>
<p> "Non so, secondo si sentirà Daniele, domani
  posdomani." </p>
<p> "Perchè l'altro dì, dopo che lasciai te al museo
  Tiberino, ho visto da Noci delle poltroncine che
  sono una bellezza, e vorrei sceglierne due, una
  per città e una per Passo di Rovese. Avrei bisogno
  anche d'un servizio da thè per campagna, ma non ho
  danari." </p>
<p> Elena che stava per pigliar congedo da sua madre
  con un bacio, sentì gelarsi tutta la sua
  tenerezza, rimase lì un momento, impietrita. </p>
<p> "Sarà anche ora di pranzo, adesso" osservò la
  contessa. "Devono essere le sei e mezzo passate." </p>
<p> "Alle sette mi devo trovar là" disse Elena
  asciutta. "Addio." </p>
<p> "E pranzare?" </p>
<p> Elena non rispose, non l'udì forse nemmeno. Era
  già uscita; e, rispondendo al saluto umile d'una
  cameriera, pensava che colei aveva probabilmente
  un cuore meno volgare di quello della contessa
  Carrè. </p>
</div>
<div type="chapter">
<head>CAPITOLO DICIOTTESIMO</head>
<head>BATTAGLIE NOTTURNE</head>
<p> Undici ore suonavano, quella sera del 28 marzo,
  da Piazza Navona e dalla Sapienza, la luna batteva
  sulle case, sui marciapiedi deserti, in faccia
  all'augusta ombra nera del palazzo Madama, quando
  ne uscì, solo, il barone Di Santa Giulia. Si fermò
  sulla soglia, si volse a considerar l'atrio
  illuminato. Il guardaportone gli si fece incontro
  ossequiosamente, pensando che desiderasse qualche
  cosa. </p>
<p> "Cosa volete, voi?" gli disse il barone, brusco.
  "Non sono neppur padrone di star qui, adesso?" </p>
<p> Quegli rimase intontito. </p>
<p> "Credevo!" ghignò forte Di Santa Giulia, e,
  voltategli le spalle, se n'andò verso San Luigi
  dei Francesi. </p>
<p> Aveva recato egli stesso al Senato le sue
  dimissioni da senatore, laconiche, senza una
  parola di preambolo nè di chiusa; ed aveva
  affidata la lettera suggellata a un collega,
  segretario della Presidenza. Nessuno l'aveva
  richiesto, ora, di quest'atto; era stata una
  libera risoluzione sua, meditata da lungo tempo
  insieme ad altre più gravi, preparata nel segreto
  del cuore per quando non gli rimanesse più fede di
  salvarsi da una clamorosa rovina. Essa gli era
  sopra, oramai; non v'era più campo a' disperati
  rimedi che le aveva, nell'ultimo tempo,
  disperatamente opposti. Riposarsi e lasciar
  crollare tutto; altro partito non gli restava. </p>
<p> L'avvocato Boglietti gli aveva scritto il 25
  stesso, giusta le intelligenze prese con Cortis,
  che si tenesse sciolto da ogni debito verso la
  Banca; ma il barone gli aveva rimandata fieramente
  la lettera, giurando che non accetterebbe mai le
  offerte del signor Cortis. Per verità non gliene
  veniva sollievo sensibile. Era invescato in troppi
  altri debiti e di natura non meno maligna. Pur di
  saldare le sue perdite al giuoco, pur di essere
  accolto ancora nelle bische più o meno segrete che
  frequentava, dopo essersi rivolto a' più celebrati
  strozzini di Roma, aveva poste le mani su certi
  titoli di credito spettanti a minori nella sua
  tutela, ne aveva dato in pegno, ne aveva fatto
  danaro. Ora il fatto era venuto in luce, stava per
  denunciarsi. Intanto il macao gli aveva ingoiato
  tutto ed egli si trovava, malgrado tanti
  sacrifici, a non poter pagare i suoi impegni di
  giuoco. Non si giuocava più con lui; la porta
  della fortuna era chiusa, quella delle Assise,
  aperta. </p>
<p> Ma nella sua selvaggia natura, mista di forza e
  di corruttela, il fiero proposito di non piegarsi
  ai Carrè durava più saldo che mai. Tre ore prima
  che egli recasse le proprie dimissioni al Senato,
  l'avvocato Boglietti lo aveva affrontato in piazza
  di Pietra e tratto riluttante al proprio studio,
  allegando un'assoluta necessità di parlargli
  immediatamente. Colà gli aveva comunicata una
  proposta affidatagli in quel momento, non volle
  dire da chi. L'avvocato prometteva di ricomporlo
  con tutti i suoi creditori, di salvargli l'onore e
  la libertà, di fornirgli un sufficiente assegno
  vitalizio a patto che emigrasse per sempre in
  America. Di Santa Giulia, imbestialito all'idea
  che fosse tutto un lavoro di sua suocera e di sua
  moglie, non aveva neppur voluto ascoltare le
  proposte dell'avvocato che gli giurava di non
  conoscere neppur di vista la contessa Tarquinia nè
  sua figlia, di non tenere la proposta nè da loro
  nè dall'onorevole Cortis; era uscito furibondo
  dallo studio mentre l'altro gli gridava dietro che
  non accettava rifiuti, che la notte porterebbe
  consiglio, che sarebbe venuto da lui l'indomani
  mattina, per una risposta definitiva. </p>
<p> E ora camminava accigliato verso casa sua, a
  testa alta come sempre, con le mani in tasca,
  stringendo la chiave del cassettone dove teneva il
  revolver, provando quasi una truce compiacenza di
  aver finalmente toccato il fondo dell'abisso,
  sentendosi vicino a una uscita terribile, ma degna
  dell'orgoglio misto al suo sangue corrotto, ma
  liberatrice. Oramai era fuori del Senato. Gli
  pareva d'aver compiuto così un atto decisivo, di
  aver deposto l'abito, come tanti fanno, sulla riva
  del fiume, prima di sparire nelle acque per
  sempre. Questo era il cupo concetto fisso nel suo
  cuore. Per la mente gli passavano tante
  immaginazioni languide di cose e di persone già
  congiunte a lui da sentimenti di rabbia e di
  angoscia. Ieri ancora, poche ore prima, questi
  fantasmi di scadenze, di citazioni, di denunce, di
  usurai, di creditori di giuoco, di uscieri, di
  giudici lo stringevano, l'opprimevano; ora gli si
  eran fatti subitamente lontani; ora si sentiva
  come un largo attorno; il largo che la folla fa in
  cerchio a un cadavere. Passando la piazza di
  Pietra, ripensò con ira all'avvocato Boglietti e
  all'America. Casa Carrè, non c'era dubbio!
  Liberarsi! In America! L'avvocato Boglietti doveva
  andar da lui l'indomani mattina per la risposta.
  Se gli dicessero: "passi" e l'avvocato gli
  entrasse in camera, lo trovasse sul letto con una
  palla in cuore? Maledetta gente superba! Cosa
  credevano? Tutti i vizi e tutte le colpe, sì; ma
  vile, no. Di vergogna e di sangue li macchierebbe;
  l'unica compiacenza, per Dio! Aveva creduto sua
  moglie migliore degli altri, anche dopo il
  tradimento di Passo Rovese, ma ora si mostrava
  della stessa tempra. Che moglie era stata per lui?
  Retta sì, tranne quella volta; e dura e fredda
  come un cristallo, fedele a se stessa, non a lui!
  Se pure lo era ancora, fedele. Un anonimo gli
  aveva scritto accusando lei e Cortis. Allora il
  barone non aveva creduto; adesso voleva credere.
  Gli piaceva di credere, di vedere a terra quella
  virtù fastidiosa e superba. In America? Per
  comperar la sua lontananza? No, no, la signora
  potrebbe anche sposarselo, colui, ma gli
  porterebbe in dote una maledizione e del sangue. </p>
<p> Si fermò sul Corso a guardare in su e in giù
  come se lo vedesse per la prima volta. Era
  deserto; le due lunghe file di fanali parvero al
  barone un accompagnamento funebre. Pensò che lui
  non l'avrebbe e se ne compiacque. Meglio andar
  soli, senza tanti cialtroni dietro che
  chiacchierino, ridano e lo mandino al diavolo. Non
  avrebbe funerale e non andrebbe in chiesa. Bene.
  Nè Dio, nè santi l'avevano aiutato. A questo punto
  si sentì un subito mancar dell'orgoglio, un lampo
  di sgomento; ma passò tosto, e l'uomo tirò via
  senza pensare ad altro. </p>
<p> Entrò in un piccolo caffè di via delle Muratte,
  a pochi passi da casa sua, e picchiò forte sul
  tavolino perchè il garzone dormiva con le braccia
  incrociate sul banco. Non c'era altri nella
  botteguccia, oltre Di Santa Giulia, che un vecchio
  prete dal viso e dalle mani color di cera, solito
  di prender lì il cioccolatte prima di mezzanotte. </p>
<p> "Crede proprio, reverendo" gli chiese il barone
  a bruciapelo, "che vi sia un'altra vita?" </p>
<p> Il vecchio prete lo guardò in faccia e rispose
  con calma: </p>
<p> "No, signore." </p>
<p> Dopo di ciò spiegò il fazzoletto scuro, lo
  guardò da ogni parte, se ne forbì la bocca, lo
  ripiegò con gran cura, e, posatoselo sulle
  ginocchia, disse con la sua quieta voce dolce: </p>
<p> "Non lo credo, lo so." </p>
<p> Non si udì che il rumore dell'acqua di Trevi. Il
  barone prese un bicchierino di rhum e uscì senza
  salutare. </p>
<p> Le sue finestre erano illuminate. Perchè? Pareva
  che sul buio balcone vicino ci fosse qualcheduno
  che se ne ritrasse quando Di Santa Giulia, giunto
  alla sua porta, si fermò. Egli trovò sulle scale
  la padrona che l'aspettava con la candela in mano. </p>
<p> "Perchè c'è lume in camera mia?" diss'egli. </p>
<p> "Una visita, signor senatore. Una signora ch'è
  qui dalle sette ad aspettarlo." </p>
<p> Il barone pensò subito a sua moglie. </p>
<p> "Chi è?" diss'egli con ira. "Bisognava dirle che
  non sarei rientrato." </p>
<p> "Ma è la signora baronessa, signor senatore." </p>
<p> "Ah!" fece colui come per dire; quand'è così,
  avete fatto bene. Ma l'accento e il viso
  esprimevano quanto la visita gli fosse sgradita.
  Andò nella sua camera a passi concitati, sagrando
  fra i denti. </p>
<p> L'alta figura sottile era là, ritta in mezzo
  alla camera, presso il tavolino sul quale ardeva
  una grande lucerna senza paralume. </p>
<p> "Tu qui?" diss'egli fermo sull'entrata. "Cosa
  vuoi?" </p>
<p> Le spalle di lei trasalirono in sussulto
  nervoso. Aspettò un momento a rispondere e poi
  disse pacatamente: </p>
<p> "Ricordarti che son viva." </p>
<p> "Questo lo sapevo" rispose il barone togliendosi
  il cappello e gittandolo sul letto. </p>
<p> Elena alzò le sopracciglia. </p>
<p> "Non me n'ero mai accorta" diss'ella. </p>
<p> Il barone si levò il soprabito, gittò sul letto
  anche quello, poi chiuse le imposte delle due
  finestre, ritolse dal letto cappello e soprabito
  per posarli sopra una seggiola, si pose ad andare
  e venire per la camera, intorno a sua moglie che
  non parlava nè si moveva. Le si fermò a un tratto
  alle spalle, da lontano, le disse sbuffando: </p>
<p> "E adesso cosa ti occorre?" </p>
<p> Ella si girò verso di lui, prese una seggiola
  per la spalliera e rispose traendosela davanti: </p>
<p> "Perchè non ti sei lasciato vedere da me? Perchè
  non mi hai neanche risposto?" </p>
<p> La sua voce era sommessa, molto tranquilla,
  quasi affettuosa. </p>
<p> "Per farti piacere" diss'egli. "Ringraziami. Non
  era quello che desideravi?" </p>
<p> Elena soffocò a fatica lo sdegno, si eresse
  sulla spalliera della seggiola cui prima s'era
  venuta appoggiando, e disse con impeto: </p>
<p> "Questo non è rispondere." </p>
<p> Suo marito s'incrociò le braccia sul petto. </p>
<p> "Ti sdegni anche?" diss'egli. "Non basta che io
  ti abbia scritto di andare, stare e venire a tuo
  piacimento, con chi ti pare, non ti basta di
  averne approfittato; mi rimproveri anche di non
  esser venuto a baciare la mano a tua madre! Non
  rompere quella seggiola che non è mia." </p>
<p> "Scusa" rispose Elena dolcemente, posando la
  seggiola. </p>
<p> Ella era venuta col proposito di essere umile,
  affettuosa il più possibile, di tollerare le
  prevedute violenze di quell'uomo che voleva salvar
  dall'abisso; e si rimproverava di avervi mancato
  fin da principio. </p>
<p> "Ti prego ancora una volta" proseguì "di credere
  che hai torto d'essere in collera con la mamma. Se
  vi è stata colpa quella volta a Passo di Rovese, è
  stata tutta mia. Te l'ho detto tante volte,
  Carmine, te ne ho chiesto perdono. Io non ho
  inteso di far male, ma te ne domando perdono
  ancora, se vuoi. Se non vuoi credermi, sia! Pensa
  allora che, per rispetto a te, ho sopportato che
  mia madre alloggiasse all'albergo in Cefalù; e mi
  ha fatto tanto male perchè proprio, povera donna,
  io so che non ha colpa, ma niente, ma niente. Sì
  son venuta a Roma con lei, ma ti ho scritto perchè
  ci venivo: per te! La mamma si era posto in mente
  di condurmi nel Veneto, e te lo ha scritto; ma io
  gliel'ho sempre detto che se mi movevo da Cefalù
  era per venire a Roma, per assisterti come avrei
  potuto meglio." </p>
<p> "Già!" proruppe il barone. "Ed è successa questa
  combinazione miracolosa che la Camera era aperta e
  che il reverendo signor Cortis, non sapendo come
  diavolo continuare un suo discorso, è andato, con
  l'aiuto dei santi, in deliquio; e allora, per un
  caso stranissimo, tu, che eri venuta per assister
  me, hai assistito lui di giorno e di notte,
  eccetera, eccetera. Va bene?" </p>
<p> "Cosa vuoi dire?" chiese Elena aggrottando le
  sopracciglia. </p>
<p> "Lo sai benissimo cosa voglio dire" rispose
  l'altro. Si trasse di tasca delle lettere e
  accostatosi alla lucerna, ne scelse una, la buttò
  sul tavolino. </p>
<p> "A te" diss'egli. </p>
<p> Elena prese la lettera palpitando malgrado se
  stessa, quasi vi si fossero potute scrivere cose
  sepolte nel cuore di lei. Corse prima a guardar la
  firma: non c'era. Poi diede una rapida occhiata al
  breve scritto in cui l'anonimo accusava lei,
  enfaticamente, di circuire Cortis per farsene un
  amante. Riconobbe la mano di sua zia. </p>
<p> "So chi è" diss'ella freddamente. "Conosco il
  carattere. E tu credi?" </p>
<p> "Non so niente" rispose il barone, burbero. "Chi
  è? Mi pareva quasi di conoscerlo anch'io quel
  carattere." </p>
<p> "Tu non lo credi!" esclamò Elena. Vi era un tal
  fuoco, un tal impeto negli occhi e nella fronte
  levata di lei, che suo marito, per un momento,
  ammutolì. </p>
<p> "E se lo credessi?" diss'egli poi. "In ogni
  caso, se, come spero, non ci vediamo mai più, di'
  a tuo cugino che rispetti il mio nome, perchè è un
  puro caso che io non sia suo padre. Questione di
  aver conosciuta la signora Cortis quattro o cinque
  anni prima." </p>
<p> Elena trasalì. </p>
<p> "Sicuro" proseguì il barone. "Digli che quando
  ero di guarnigione ad Alessandria, ho conosciuto
  moltissimo da vicino sua madre." </p>
<p> "Tu?" esclamò Elena. </p>
<p> "Io, sì. La conosci quella storia? Sono stato io
  e non l'ufficiale d'artiglieria. Diglielo,
  diglielo, al reverendo. Lo sappia! Cosa me ne
  importa? Oramai non m'importa più niente di
  niente. E poi è una giustizia. Diglielo a nome
  mio, se sua madre non gliel'ha detto; perchè sento
  ch'è tornata dall'inferno, quella strega. Sino
  all'altro giorno non gliel'aveva detto sicuro." </p>
<p> Elena si nascondeva il viso con le palme. Era
  uno stupore, un orror muto, un desiderio
  angoscioso di andar via, subito, lontano, un
  violento resistervi di qualche forza segreta
  nell'anima sua. </p>
<p> "Ohoh! Che impressione!" disse piano colui con
  uno strascicare ironico della voce. "Si piange!
  Povero cugino!" </p>
<p> "Io non piango" rispose Elena fieramente,
  scoprendo e alzando il viso. Si ravviò con la
  sinistra i capelli sulla fronte e guardò suo
  marito in faccia. </p>
<p> "Soffro ma non piango." </p>
<p> La faccia del barone si contrasse, un ruggito
  sordo gli uscì di bocca: </p>
<p> "E non crederò ch'è il tuo amante?" </p>
<p> Ella non piegò il viso, non mosse ciglio. Gli
  occhi eran vitrei, la persona quasi irrigidita,
  quando rispose sottovoce: </p>
<p> "No, non è vero." </p>
<p> Durarono un tratto a guardarsi in faccia,
  immobili. Di Santa Giulia ruppe improvvisamente in
  una furia di gesti e di voce: </p>
<p> "Son padrone di credere ch'è vero, son padrone
  di dirtelo, te lo voglio dire. E adesso va via, va
  dove vuoi, va con chi vuoi! Va via! Ho degli amici
  migliori di te in questa camera; ho degli amici
  che mi assisteranno meglio di te, che mi
  libereranno in un attimo da te e da..." </p>
<p> Qui tirò giù una fila d'imprecazioni bestiali
  contro il mondo e gli uomini. </p>
<p> Elena intanto era tornata padrona di sè. </p>
<p> "Andrò via" diss'ella, "ma non prima di aver
  fatto il mio dovere..." </p>
<p> Un tremito violento la prese, le tolse per un
  istante di continuare. Dovette sedersi, attendere
  un po' di calma. </p>
<p> "Ho promesso" continuò "di esserti fedele; e
  qualunque cosa tu dica, qualunque cosa tu pensi,
  io intendo essere fedele sino all'ultimo. Tu mi
  hai scritto a Cefalù delle parole sinistre e ora
  me ne dici delle altre simili." </p>
<p> Si fermò; non poteva parlare a lungo. </p>
<p> "Non so se sia vero" riprese "che i tuoi affari
  vanno così male, che hai in mente una cosa
  orribile. Io intanto sono qui per fare tutto
  quello che posso. Lavorerei, darei lezioni,
  patirei la fame!" </p>
<p> "Oh, non c'è bisogno di tanti eroismi" disse il
  barone sogghignando. "Non vado in America?" </p>
<p> "In America?" esclamò Elena stupefatta. </p>
<p> "Ma non farmi l'ipocrita, perdio! Se non lo
  sapessi..." </p>
<p> Ella diè un balzo sulla sedia; non v'era
  maggiore ingiuria per lei! Si morse il labbro, si
  contenne, disse solo: </p>
<p> "Se non sapessi cosa?" </p>
<p> "Che siete voialtri che mi avete offerto di
  pagarmi i debiti a condizione ch'io vada in
  America. Del danaro e liberarvi, mandarmi a morir
  lontano perchè non vi schizzi del sangue e della
  vergogna addosso, eh? Ma v'ingannate; non c'è
  pagamenti, non c'è Americhe!" </p>
<p> Elena balzò in piedi. </p>
<p> "Non è vero!" diss'ella. </p>
<p> "Che <hi>non è vero</hi>!" ringhiò il barone.
  "Non vi è un altro cane nell'universo mondo che
  abbia la più lontana ragione di farmi proposte
  simili. E tu" continuò in un tono ironicamente
  mansueto "sei venuta, non è vero, a tastarmi con
  garbo, a vedere se la proposta mi è stata fatta,
  se accetto o non accetto..." </p>
<p> "Ma ti dico che non è vero" protestò Elena, "ti
  dico che pagarti i debiti mia madre e io non
  possiamo, e mio zio non vuole, assolutamente non
  vuole!" </p>
<p> Ella parlava, nella sua sorpresa, con un tal
  fuoco sincero che il barone, per un attimo, ne fu
  scosso, tacque. </p>
<p> "Oh!" esclamò poi, ripreso dalla sua
  convinzione. "Se è così! Se non è possibile che
  non sia così!" </p>
<p> Elena era convulsa. </p>
<p> "Ma Dio!" diss'ella "cosa devo dire, cosa devo
  fare per convincerti?" </p>
<p> Il barone riflettè un poco. </p>
<p> "Tu saresti felice" diss'egli "che accettassi
  questa proposta di andare in America?" </p>
<p> Felice? Ella pensò che, amante di quell'uomo,
  avrebbe voluto, in una simile abbiezione, morire
  con lui. </p>
<p> "Felice no" rispose. "Sarei felice se tutto
  questo fosse stato un cattivo sogno; ma pure!..." </p>
<p> Non sapeva bene come dire che le sarebbe tolto
  dal cuore un gran peso, un grande sgomento di non
  aver fatto, di non saper fare il possibile per
  impedir la sventura che l'avrebbe lasciata libera. </p>
<p> "Ah <hi>ma pure</hi>!" esclamò suo marito.
  "Vediamo un poco, moglie fedele" soggiunse
  lentamente, fissandola in viso. "Se vado, tu vieni
  con me?" </p>
<p> Elena ricevette quel colpo nel petto e non
  vacillò. Era un terribile, inaspettato colpo, un
  terribile, inaspettato modo di porre alla prova la
  sua parola. Non vacillò, ma neppure rispose. Sentì
  qualche cosa in sè del soldato chiamato a morire,
  che ci va grave, in silenzio, col cuore ardente. </p>
<p> "Ah taci?" esclamò il barone. </p>
<p> "Hai già dichiarato" diss'ella "che non
  accetti?" </p>
<p> "Sì, ma si vuol tornare da me domattina per una
  risposta definitiva." </p>
<p> "E se vengo, accetti?" </p>
<p> "Santo diavolo!" fece quegli, fra attonito e
  perplesso. "Se tu vieni, comincio a non capirci
  più niente." </p>
<p> "Allora accetti?" </p>
<p> "Forse." </p>
<p> "No no" esclamò Elena risolutamente. "Bisogna
  promettere che se io vengo con te accetti." </p>
<p> Il barone si gittò sul canapè. </p>
<p> "Ci penserò" diss'egli. </p>
<p> Ma Elena non voleva neppur l'ombra d'un dubbio,
  e insistette. Suo marito non poteva credere che i
  Carrè acconsentissero all'esilio di lei. </p>
<p> "Ebbene" diss'egli, "se tu vieni davvero,
  accetto." </p>
<p> Posto che l'offerta movesse da casa Carrè,
  quella condizione l'avrebbe fatta cadere
  sicuramente. </p>
<p> Allora Elena gli domandò se in nessun caso, in
  nessun modo accetterebbe un'offerta simile dalla
  famiglia Carrè, senza la condizione d'andare in
  America. Egli rispose un "mai" pieno di superbia e
  d'ira, si confermò nel dubbio che proprio
  l'avvocato Boglietti non avesse parlato per
  incarico dei Carrè. </p>
<p> "Verrò" diss'ella. </p>
<p> Il barone la guardò, battè sul braccio del
  canapè la mano distesa e rispose: </p>
<p> "Va bene." </p>
<p> Poi andò a prendere nel suo cassettone un
  revolver, lo posò presso la lucerna. </p>
<p> "Ecco l'amico che mi doveva assistere" disse
  egli. "Ti giuro che mi sarei ammazzato cento volte
  prima di accettare il soccorso dei tuoi." </p>
<p> Elena prese il revolver. </p>
<p> "È carico" disse suo marito. </p>
<p> Elena lo tenne tuttavia, pareva considerarlo
  attentamente. Le sue mani tremavano, le labbra
  erano serrate, convulse. Non la vedeva neppure, la
  piccola canna lucente; vedeva solo l'uomo che
  amava tanto, da cui si sapeva tanto amata, lo
  vedeva nel momento dell'ultimo addio, di
  un'angoscia senza nome. </p>
<p> "È quello che mi hai regalato tu da fidanzata"
  disse suo marito. </p>
<p> Elena depose il revolver sul tavolino, lo guardò
  ancora finchè si fu ricacciate in gola le lagrime. </p>
<p> "E allora?" diss'ella piano. </p>
<p> "Allora" riprese il barone "io accetto e si
  assestano gli affari; ci vorrà un po' di tempo
  perchè tutti i miei debiti non li so neppur io,
  quasi. Poi si va." </p>
<p> Elena non ebbe la forza d'entrar subito a parlar
  del come e del quando. </p>
<p> "Sai che ho paura d'essere una gran bestia, io,
  a credere che tu venga?" esclamò suo marito. </p>
<p> Ella si alzò sdegnosamente per tornare
  all'albergo. </p>
<p> "No, no, ti credo" diss'egli blando. "Che fretta
  hai? Fermati un poco. Sii buona!" </p>
<p> Elena volle partir subito. Suo marito le propose
  burberamente di accompagnarla; la padrona di casa,
  che aveva sempre origliato all'uscio, offerse la
  propria camera per la notte; non s'era coricata
  apposta! Ella rifiutò tutto con tale veemenza, che
  colei, quasi quasi, le chiese scusa. </p>
<p> "Lasci fare" disse il barone. "Da qui alla
  Minerva le strade sono sicure, e mia moglie non ha
  paura di niente." </p>
<p> Colei accompagnò Elena con il lume fino alla
  strada, le disse che aveva sperato si fermasse. Il
  signor senatore le faceva pena. Aveva tanti
  fastidi! diceva certe cose! </p>
<p> Elena rispose con un leggero cenno di saluto e
  uscì, si incamminò adagio per la via buia,
  lasciandosi portar dall'istinto, senza saper bene
  dove fosse, senza altro senso che di un dolor
  sordo al cuore, di una mortale inerzia della
  mente. E guardava appressarsi una dopo l'altra,
  lentamente, le fiamme dei radi fanali, tremare ed
  ardere, scomparire sopra la sua testa. Le venne a
  poco a poco una strana idea; s'immaginò di sognare
  che era smarrita in una città sconosciuta,
  immensa. Allora il suo istinto l'abbandonò a un
  tratto. Non sapeva qual via prendere, dovette
  fermarsi, pensar lungamente, guardarsi bene
  attorno prima di capire che era al canto di via
  dei Pastini. Affrettò il passo e, un momento dopo,
  entrava alla Minerva. </p>
<p> Un cameriere aveva l'ordine di avvertirla che il
  suo signor zio l'aspettava nella propria camera, a
  qualunque ora fosse tornata, assolutamente. Anche
  questa pena; dover nascondere, dissimulare! Non le
  parve di poterlo in quel momento, fu per dire al
  cameriere che la precedeva di lasciar dormire il
  conte perchè oramai era troppo tardi; ma non ne
  fece nulla, onde colui picchiò all'uscio,
  l'introdusse e, posata la candela, si ritirò. </p>
<p> Il conte Lao stava a letto leggendo. Buttò via
  il libro e alzò il capo dal guanciale, voltandosi
  a guardar la nipote. </p>
<p> "Oh!" diss'egli "credevo che non venissi più." </p>
<p> Elena non s'appressò al letto e rispose ch'era
  tanto stanca, che aveva tanto sonno. Il conte
  taceva guardandola. </p>
<p> "Buona notte" diss'ella esitante. </p>
<p> Suo zio tacque ancora un momento e poi le disse
  con un brusco, imperioso inchinar del capo: </p>
<p> "Vieni qua." </p>
<p> Ella fece due passi verso di lui, adagio,
  adagio, si fermò, gli sussurrò: </p>
<p> "Cosa vuoi?" </p>
<p> "Piglia quella sedia" diss'egli. </p>
<p> Elena lo pregò di lasciarla andare, gli allegò
  ancora la stanchezza, il sonno. </p>
<p> "Ma che sonno!" rispose lo zio inesorabile.
  "Dormirai domani. Piglia quella sedia, mettiti lì
  e conta." </p>
<p> Ella non obbedì ancora. Era venuta volentieri a
  dargli la buona notte, ma poi bisognava farsi un
  po' di riguardo anche per la gente dell'albergo. </p>
<p> "Imbecille!" esclamò il conte. "Andiamo, non
  seccare." </p>
<p> Elena non potè insistere. Sedette discosto dal
  letto, evitando, per quanto le fu possibile,
  d'avere in viso il lume delle candele. </p>
<p> "Dunque?" diss'egli. "Sei stata da tuo marito?" </p>
<p> "Sì." </p>
<p> "E così?" </p>
<p> Elena non rispose. </p>
<p> "È vivo o morto?" </p>
<p> Ella tacque un poco, si coperse il viso con le
  palme, poi si buttò ginocchioni al capezzale dello
  zio, gli afferrò una mano. </p>
<p> "Zio, zio" diss'ella con uno slancio di passione
  "bisogna salvarlo! Senza ch'egli possa mai sapere
  che siamo stati noi!" </p>
<p> Lo zio non si adirò, questa volta. </p>
<p> "Salvarlo, dici tu" rispose sorridendo,
  "salvarlo, come se non fosse niente. Un bel mobile
  da salvare! Se vuoi salvarlo tu, fa pure, fai
  benissimo; io non butto certo via i miei danari in
  questo modo. Levati, levati!" </p>
<p> Parlava con la maggiore dolcezza, e, quand'ebbe
  finito, baciò pian piano Elena sui capelli. </p>
<p> "Ch'io faccia pure!" diss'ella accorata. "Che lo
  salvi io! Farei benissimo! Lo so, lo so." </p>
<p> Amaro momento! Il conte Lao non pensava che le
  sue parole dovessero suonarle così dure. </p>
<p> "Sai bene che io non ho i mezzi" soggiunse
  Elena, alzandosi. </p>
<p> "Va là, va là" diss'egli, "che quelle canaglie
  là non vanno mai a fondo, trovano sempre chi li
  aiuta. Non si ammazzerà, sta quieta. Scommettiamo
  che gli capita qualche fortuna?" </p>
<p> Un lampo balenò negli occhi di Elena. </p>
<p> "Sai qualche cosa?" diss'ella. </p>
<p> "Io? No. Non so niente. Cosa vuoi che sappia?" </p>
<p> "Perchè infatti gli hanno proposto di pagargli i
  debiti." </p>
<p> "Ah, ecco!" esclamò il conte. "Te l'ho detto,
  io. Hai visto? E lui, cosa fa?" </p>
<p> "Ah, sai che c'è una condizione?" </p>
<p> Stavolta il conte andò sulle furie, protestò di
  non saper niente di niente. </p>
<p> "C'è una condizione" riprese Elena. "C'è la
  condizione di andare in America, per sempre." </p>
<p> Lao non parlò più, non mostrò curiosità di saper
  altro. </p>
<p> "Egli accetta" continuò lei dopo un breve
  silenzio. "Ci va." </p>
<p> Lao si scosse un poco e brontolò: </p>
<p> "Manco male." </p>
<p> Stettero muti ambedue, un tratto. </p>
<p> "E perchè ti crucci, allora?" diss'egli
  finalmente. "Non capisco. Credi che gli farebbe
  più onore di andare in prigione? Cosa si potrebbe
  fare per lui di meglio? Proprio non capisco." </p>
<p> Elena si alzò dalla sedia senza dir niente, si
  appressò al cassettone su cui stava la sua
  candela, la tolse in mano, la considerò un poco, e
  posatala, se ne tornò lentamente indietro,
  appoggiò ambo le mani al letto come per chinarsi a
  baciar lo zio, gli si chinò invece all'orecchio,
  gli sussurrò: </p>
<p> "E se andassi anch'io?" </p>
<p> Egli si strinse nelle spalle e rise forte,
  ironicamente. </p>
<p> "Non scherzo mica, zio" diss'ella. </p>
<p> Allora lo zio, ch'era coricato sul fianco, si
  girò sul dorso. </p>
<p> "Di' la verità" esclamò prendendole un braccio
  "che mi faresti anche questa?" </p>
<p> "Ho paura che sia il mio dovere, zio." </p>
<p> "Ma che dovere! Ma quando mai la moglie d'un
  briccone ha il dovere di tenergli dietro se va in
  America? Ma fammi il piacere! Va là, va là, va a
  letto!" </p>
<p> Elena fu sorpresa che suo zio pigliasse la cosa
  con una tal quale relativa placidità. </p>
<p> "Ma parto proprio, sai" diss'ella. </p>
<p> "Oh basta!" esclamò il conte. "Finiscila! La
  condizione, s'intende bene, è che vada solo." </p>
<p> "Ma no, ma no, zio!" </p>
<p> "Ma sì, ma sì, solo, solissimo!" </p>
<p> "Ma scusa, zio!" </p>
<p> "Oh" diss'egli, fuori dei gangheri, "chi lo ha
  da sapere se non lo so io? Chi è l'asino che paga
  se non sono io?" </p>
<p> Elena n'ebbe tronco il respiro; tutto il sangue
  le corse al cuore. Guardò suo zio con gli occhi
  spalancati, stringendosi le mani al petto, senza
  proferire parola. Aveva creduto che l'offerta
  fosse stata procurata da Clenezzi e movesse dalla
  Presidenza del Senato, dal Governo. </p>
<p> "Non mi sarò spiegato abbastanza" proseguì il
  conte. "Non mi sarò spiegato abbastanza con
  quell'altro asino di avvocato, ma lascia fare a
  me. Non c'è niente di combinato, finora. Sta
  quieta che i patti saranno chiari." </p>
<p> Elena abbracciò suo zio con una repentina furia
  di affetto e di spavento, lo baciò, lo ribaciò. </p>
<p> "No, no, no" diss'ella affannosamente, "No, no,
  non vado, non dir niente! Grazie! Oh grazie!
  Facevo apposta, per vedere se ti commovevi, se ti
  mettevi tu a salvarlo, se gli risparmiavi
  l'America. Sono stata una stupida, zio, sono stata
  una ingiusta! Va solo, sai, va solo. Non occorre
  dir niente. Grazie, zio!" </p>
<p> E lo baciava ancora, lo accarezzava
  smaniosamente, gli sorrideva con una mortale
  angoscia nel cuore. Se si tradisse, se fallisse un
  momento alla sua parte di attrice, potrebbe
  uccidere suo marito, restar libera. </p>
<p> Era una cosa orribile! </p>
<p> "Che non l'abbia detto chiaro io, all'avvocato"
  brontolò il conte "che dovrebbe partir solo?
  Potrebbe anche darsi. Avevo la testa così
  intronata dal viaggio, dalla Cortis, dal..." </p>
<p> "No, no" interruppe Elena. "Gliel'hai detto,
  gliel'hai detto. Se ne va solo; io facevo
  apposta." </p>
<p> "Oh ma senti" esclamò Lao, "se un altro gli
  volesse pagare i debiti, valeva la pena,
  quest'America, che gliela pagassimo noi? Clenezzi
  ti ha ben detto che scandali ci sono; cose da
  Corte d'Assise. Adesso si rimedierà, ma ti pare
  che egli possa star bene in Italia? Credi che
  possa restar senatore?" </p>
<p> "No, no" diss'ella afferrando quest'appiglio,
  "hai ragione, a ciò non avevo pensato. Allora sì,
  capisco, è meglio che parta, che vada lontano. Oh
  va, va. Figurati se mi vorrebbe! S'è arrabbiato
  perchè sono andata a trovarlo e poi mi ha lasciata
  venir via sola, a quest'ora. Non mi può vedere,
  non ci può vedere nessuno di noi. Anzi, di questo
  sì poi ti supplico, guarda bene che non gli si
  faccia sospettare che l'offerta viene da te. Mai,
  mai!" </p>
<p> "Io ho detto all'avvocato di non parlare"
  rispose il conte, "ma se lo immaginerà." </p>
<p> "No, non s'immagina niente, non deve immaginarsi
  niente, deve pensare che sia il Governo." </p>
<p> "Oh sì! Il Governo!" fece Lao, con un sorriso
  incredulo. "M'era passato, sai, per la mente"
  disse egli dopo una breve pausa "il pensiero che
  tu con i tuoi eroismi stupidi mi volessi far
  questa d'andargli dietro; ma può anche essere che
  non l'abbia detto all'avvocato." </p>
<p> Tornò sul punto di questo patto esplicito da
  imporre al signor barone di Santa Giulia ed Elena
  tornò a scongiurarlo di tacere. </p>
<p> "Bene, bene" rispose Lao "quanto a questo,
  vedremo. Tu intanto te n'andrai da Roma subito." </p>
<p> "Sì, zio, tutto quello che vorrai, quando
  vorrai!" </p>
<p> "Daniele" continuò l'altro "è in grado di
  partire, credo. Tu e tua madre lo accompagnerete a
  Passo di Rovese." </p>
<p> Il cuore d'Elena le balzò nel petto. Che
  dolcezza, che dolore, che bruciante fuoco! Avrebbe
  voluto rifiutare, sottrarsi a questa prova amara;
  non lo poteva. </p>
<p> "Sì" mormorò, chinandosi frettolosamente a
  baciar lo zio in fronte. "Tutto quello che vorrai.
  Buona notte." </p>
<p> "Buona notte" rispose Lao. "Hai tanti scrupoli
  per tuo marito, e per me, che sono qui mezzo morto
  per causa tua, niente! Non ho un'oncia di carne
  che non mi faccia male. Ma se anche crepo io, non
  importa. Lui è quel che preme. Sì, sì, di' pure di
  no, tu, ma la è così. Basta esser figuri. Buona
  notte e chiudi bene l'uscio." </p>
<p> La contessa Tarquinia dormiva. </p>
<p> Elena se ne andò diritta nella propria camera,
  e, posato il lume sul tavolino da notte, sedette
  nella poltrona accanto al letto. Era ancora quel
  dolor sordo al cuore, era ancora quella inerzia
  mortale della mente; ma giù gravi di prima.
  Guardava la fiamma della candela tremare ed ardere
  come le fiamme dei fanali nella via e le pareva di
  aver nel petto un peso di lagrime morte che non ne
  potessero ascendere. Non si svestì, non si mosse.
  Il lume le si velava qualche volta d'una nebbia
  che lo ingrandiva smisuratamente; allora il suo
  cuore batteva forte, pareva che le lagrime
  salissero; ma poi non era nulla, il lume tornava
  lucido. Verso il mattino piegò il capo sul letto
  intatto, si assopì un istante, si trovò in sogno a
  Passo di Rovese. Le pareva di andar a salutare per
  l'ultima volta i suoi vecchi abeti. Ed ecco, il
  più antico, il più caro, il grande abete triste
  che pareva stanco di secoli, aveva ceduto al
  destino, giaceva troncato dalla tempesta.
  Finalmente allora ella pianse nel sonno, si
  svegliò, pianse ancora, con sollievo, a torrenti.
</p>
</div>
<div type="chapter">
<head>CAPITOLO DICIANNOVESIMO</head>
<head>"DEVO ANDARE?" </head>
<p> Cortis, minacciato di congestione cerebrale, si
  era riavuto rapidamente, sì per la gagliardia
  della sua complessione, sì per l'aiuto pronto e
  vigoroso dell'arte. Gli pesava di restare alla
  Camera; benchè, in quei giorni di vacanze
  parlamentari, la sua presenza non fosse d'impaccio
  ad alcuno. Sospirava le sue montagne, e i medici
  pure consigliavano riposo assoluto, aria libera,
  pura, appena fosse possibile, evitando l'inutile
  disagio di due trasporti, e, ciò che più
  importava, l'irritante contatto della signora
  Cortis. </p>
<p> Della minacciata congestione gli era rimasto un
  grande abbattimento di spirito, una tristezza
  profonda che gli metteva spesso le lagrime agli
  occhi. Non aveva più fede nell'avvenire nè in sè.
  Si vedeva gittato dalla corrente politica sulla
  riva, come un avanzo di naufragio. Chiedeva
  avidamente chi venisse a prender sue notizie,
  pronto sempre a interpretar male una mancanza, a
  immaginar noncuranze, abbandoni. Elena ne soffriva
  assai, benchè i medici le affermassero ch'erano
  fenomeni soliti, passeggeri. Lo rincorava, gli
  proibiva con la sua dolce voce sommessa di
  ripetere quei brutti discorsi. Egli allora le era
  tanto grato, e ubbidiva per un po': quindi
  ricominciava. Soffriva male di star senza lei, la
  supplicava di perdonargli le sue importunità e se
  ne scusava con dire che aveva perduto tutto, che
  solo l'amicizia di lei gli restava. E voleva farsi
  promettere che sarebbe venuta a Passo di Rovese,
  per trattenersi a lungo. Ella si schermiva il
  meglio che poteva dal promettere, cercando in pari
  tempo di non irritarlo come le era avvenuto la
  prima volta che s'era parlato di Passo di Rovese e
  che lei nel dubbio di poterci venire o no, aveva
  accennato a suo marito. Cortis s'era fatto cupo,
  non aveva più aperto bocca per un'ora. </p>
<p> Era stata lei a persuaderlo di chiamare sua
  madre il 28, e di parlarle invece di mandar
  messaggi com'egli avrebbe voluto. Colei ci andò
  difilata dalla Minerva. Cortis le significò molto
  freddamente e recisamente la propria intenzione di
  partire presto per l'alta Italia e la propria
  volontà ch'ella rimanesse in Roma. Parlò in un
  tono che non ammetteva osservazioni nè repliche.
  La signora non potè tuttavia stare zitta: augurò a
  suo figlio, con voce grave e compunta, una cosa
  ben difficile, una cosa impossibile; che altri
  affetti potessero sostituire presso di lui
  l'affetto di sua madre! Soggiunse, congedandosi,
  che sentiva il dovere di perdonare a quanti le
  avevano fatto del male, anche ai crudeli che
  l'avevano esclusa dal cuore di suo figlio. Sapeva
  bene da chi veniva il colpo, e pregava il cielo
  che volesse aprir gli occhi a suo figlio sui
  pericoli di certe amicizie equivoche. Pur troppo
  non erano più equivoche per nessuno, a Roma, le
  sue amicizie. </p>
<p> Quando, partita la signora, l'infermiere di
  Cortis gli rientrò in camera, lo trovò
  agitatissimo, tremante; credette ad un accesso di
  febbre, voleva far venire il medico. Ma Cortis
  glielo proibì con ira; ordinò che si facesse
  avvertire, invece del medico, la signora
  baronessa, e poi quando l'infermiere stava per
  uscire, lo richiamò in fretta, gli levò l'ordine. </p>
<p> Più tardi nella serata, venne il dottore, venne
  il senatore Clenezzi e finalmente anche il conte
  Lao. Cortis si commosse moltissimo di veder
  quest'ultimo. Gli chiese poi subito d'Elena e
  seppe da lui ch'era andata in traccia di suo
  marito e che per quella sera, probabilmente, non
  l'avrebbe veduta. Si chiuse allora in un silenzio
  cupo. Intanto il dottore si lagnava con Lao della
  poca quiete che si lasciava all'ammalato; poichè
  conveniva ancora chiamarlo così quantunque
  l'attacco, non grave, di congestione fosse stato
  vinto rapidamente. Il turbamento nervoso era
  ancora molto sensibile. Quei nervi lì volevano una
  tranquillità materiale e morale impossibile a
  ottenere in Roma, nelle condizioni di Cortis, che
  soffriva così di veder gente come di non vederne.
  Ci voleva riposo, aria dei campi subito, subito;
  era opportuno di affrontare, per tale beneficio,
  anche il disagio di un viaggio lungo. Poichè il
  signor deputato possedeva questa bella
  villeggiatura di cui il dottore aveva udito
  parlare, poichè i suoi signori parenti gli erano
  anche vicini di campagna e aveano la buona
  disposizione di tenergli compagnia, niente di
  meglio che partire il più presto possibile. </p>
<p> "Anche domani?" disse il conte Lao guardando
  Cortis. </p>
<p> "Perchè no?" rispose il dottore. "Anche domani." </p>
<p> Cortis non fiatò. </p>
<p> Allora Lao descrisse al dottore Passo di Rovese
  e la vita che Cortis vi farebbe, almeno per
  qualche tempo; perchè fino a guarigione intera e
  sicura il signor Daniele non si lascerebbe andare
  a Villascura, si terrebbe prigioniero in casa
  Carrè. Lao lo guardava spesso, parlando; spiava se
  ci fosse qualche indizio di sgelo. Nulla. Disse
  allora dei passeggi che il convalescente farebbe
  nel proprio giardino di Villascura e ne raccontò i
  boschi, i valloni, il lago, le fonti. Cortis,
  coricato sul fianco, col viso alla parete, non si
  moveva, pareva che dormisse. E Lao proseguì a dire
  che sua nipote era innamorata di quel giardino.
  Anche lei ci andrebbe ogni giorno, sicuramente.
  Amava tanto i belli alberi! Il suo prediletto era
  un superbo platano col tronco bipartito, lontano
  da casa, lungo una stradicciuola pittoresca. </p>
<p> "Un tiglio" disse Cortis, senza voltarsi. </p>
<p> "Benedetto da Dio" esclamò Lao, "che La parla!
  Un tiglio, sì, signore, giusto un tiglio." </p>
<p> Allora Cortis osservò, con un'arte suggestiva
  affatto nuova in lui, ch'Elena, naturalmente, si
  tratterrebbe a Roma, non verrebbe nel Veneto. Lao
  protestò contro il <hi>naturalmente.</hi> Perchè
  <hi>naturalmente</hi>? Forse subito, forse tra
  qualche giorno verrebbe anche lei di certo. Cortis
  la vedrebbe l'indomani mattina. Allora si potrebbe
  fissare tutto d'accordo col signor dottore, che
  favorirebbe di lasciarsi vedere anche lui
  l'indomani mattina, all'ora solita. Cortis tornò
  di buon umore tanto che il medico esortò Lao a
  partirsene con lui perchè non avesse a parlar
  troppo, a sovreccitarsi, e quindi forse a soffrire
  d'insonnia nella notte. </p>
<p> All'indomani mattina Lao capitò verso le nove,
  solo. Elena era rientrata tardi, si sentiva
  stanca. Sarebbe venuta, forse verso mezzogiorno.
  Del resto lui doveva fermarsi a Roma per affari,
  non sapeva ancora quanto; ma Elena e sua madre
  erano disposte a partire con Daniele anche subito.
  Questi balzò a sedere sul letto. Il diretto diurno
  per Firenze non partiva alle dieci e quaranta?
  C'eran quasi due ore di tempo. Lao si mise a
  ridere, dicendo: "Eccolo la! Un ragazzo!" </p>
<p> "Già" fece Cortis, alquanto mortificato, "per le
  signore sarà impossibile, ma per me andrei certo." </p>
<p> Intanto sopraggiunse il medico e dopo un breve
  battibecco, si dovette, per il minore dei mali,
  accontentare Cortis che protestava di non voler
  differire la partenza oltre quella sera stessa; e
  fu stabilito che partirebbe col diretto in un
  <hi>coupé</hi> a letto e che il medico lo
  accompagnerebbe almeno fino a Bologna. </p>
<p> Lao usciva per andar ad avvertire le signore,
  quando Cortis lo richiamò per dirgli, con una
  repentina commozione inesplicabile, di pregar
  Elena a volersi recare da lui tosto lo potesse. </p>
<p> Ella era appena alzata quando lo zio le riferì
  questo invito. Andò subito a Montecitorio. </p>
<p> Cortis la ricevette con le lagrime agli occhi,
  le domandò se sapesse ch'egli sarebbe partito per
  il Veneto la sera stessa, se fosse vero che sua
  madre e lei si disponessero a partir con esso.
  Elena gli rispose di sì, semplicemente, senz'altre
  spiegazioni. Egli le disse allora ch'era stato
  tanto felice di apprenderlo dallo zio Lao, che
  questa felicità gli aveva fatto dimenticar tutto
  fino a pochi momenti prima, quando gli era
  balenato il dubbio di commettere una cattiva
  azione. Ora voleva chiederne a lei, ne andasse
  pure tutta la sua felicità! Elena non capiva. Egli
  le raccontò la visita di sua madre, ripetè le
  ultime parole di lei. Soggiunse che se il mondo
  era veramente tanto maligno, correva forse obbligo
  a lui di avvertirnela, di rinunciare alla sua
  compagnia in viaggio e all'ospitalità di casa
  Carrè. </p>
<p> "Perchè?" diss'ella. "Per il mondo? Che importa
  il mondo?" </p>
<p> Cortis non rispose parola, ma le prese una mano,
  se la recò alle labbra, ve le impresse con
  passione. Si scambiarono un lungo sguardo in
  silenzio. Le labbra di lei avevano dei moti
  convulsi, lo sguardo una intensità paurosa. Ella
  pensava che il suo era quasi un tradimento, poichè
  Cortis non sospettava certo la terribile
  risoluzione di lei, il dolor mortale che lo
  attendeva. Sapendo di nascondergli questo, a lui
  che l'amava tanto e così nobilmente, Elena si
  sentiva portare nelle sue braccia da una
  tenerezza, da un rimorso, da uno struggimento
  indicibile, da un bisogno di confessargli tutto,
  di piangere sul suo petto. Solo la tratteneva una
  muta forza, forse un ignoto spirito superiore.
  "No" sussurrò con dolcezza, ritirando la mano
  adagio adagio. "Il mondo non mi fa niente, ma
  bisogna essere calmi, bisogna essere come vecchi
  amici di sessant'anni, altrimenti non posso
  venire." </p>
<p> "Puoi, puoi" diss'egli con voce accorata, con
  uno sgomento in viso da fanciullo colto in fallo.
  "Scusami, non sono ancora forte, vedi, ma lo sarò.
  Oggi mi pare già di sentirmi meno nervoso di
  ieri." </p>
<p> Ella non rispose, gli sorrise. Avrebbe voluto
  dirgli che lo stimava infinitamente migliore di
  sè, che si era sentita, un momento prima, tanto
  debole, tanto in balìa sua se avesse voluto, e non
  meritava quelle care parole timide. </p>
<p> Tacquero, per un poco, entrambi. Cortis aperse
  poi la bocca per parlare, ma non ne usciva voce
  alcuna. </p>
<p> "Cosa?" diss'ella piano. </p>
<p> Egli esitò un istante e rispose: </p>
<p> "Niente." </p>
<p> Ma Elena intese che qualche cosa voleva dire e
  aspettò in silenzio. Infatti, egli mormorò poi
  senza guardarla: </p>
<p> "E ti si permette di partire stasera con me?" </p>
<p> "Debbo parlare o scrivere" gli rispose, "ma
  vengo certo." </p>
<p> Cortis la pregò di scrivere. Un colloquio gli
  metteva paura. Non si sapeva mai che ne potesse
  uscire. Perchè non scriverebbe subito? Lì c'era
  carta, penna e calamaio. Poi l'usciere porterebbe
  la lettera. </p>
<p> "Debbo scriver qui?" diss'ella, ancora incerta,
  parlando a se stessa. </p>
<p> Si decise e sedette al tavolino. Lo aveva tutto
  in testa quel che doveva scrivere, ma pure indugiò
  alquanto prima di cominciare. Come le batteva il
  cuore lì in presenza sua! </p>
<p> "Ho trovato tuo zio di buon aspetto" disse
  Cortis. </p>
<p> Ella non rispose e scrisse: </p>
<p> "Parto questa sera per Passo di Rovese con mia
  madre e con Daniele. </p>
<p> "Ad andarci ora in tale compagnia faccio bene;
  ma dovunque io possa trovarmi, in qualunque
  momento tu me lo chieda, terrò la mia parola. Tu
  intanto non ne parlare a nessuno. Quando la cosa
  si saprà, io desidero essere già partita, evitare
  a me e ad altri molte pene inutili. </p>
<p> "Venuta l'ora, tu non avrai che a scrivermi,
  indicando addirittura il porto d'imbarco, il
  bastimento, il giorno della partenza, tutto, con
  la massima precisione. Vorrei che il mio viaggio
  fosse il più diretto possibile; e vorrei anche
  partire da Venezia ch'è a quattro ore da Passo di
  Rovese. Ma ho paura che da Venezia non ci sieno
  partenze per l'America." </p>
<p> Elena restò un momento di scrivere. </p>
<p> "Quanto tempo" disse Cortis, piano "che non ci
  troviamo insieme a Passo di Rovese, in maggio!
  Dobbiamo leggere Shakespeare nei giardini, questo
  maggio. Scusa, scusa che ti disturbo" soggiunse
  perchè lei non rispondeva, pensava con una mano
  sugli occhi. </p>
<p> Era un grido, un angoscioso grido che le rompeva
  in quel punto dal fondo dell'anima: "Devo andare?
  Devo proprio andare?" E il cuore le si sollevava,
  rispondeva: "No, no" con una violenza! Che sarebbe
  poi là, a Passo di Rovese? Se la forza le
  mancasse, se si lasciasse cadere? Era stato troppo
  facile di promettere; e facile sarebbe stato di
  partire sull'atto, senz'avere tempo di veder
  nessuno, senza aver tempo di pensare! </p>
<p> Riprese a scrivere: </p>
<p> "Ti prego poi d'avvertirmi quanti giorni prima
  sarà possibile, perchè avrò pur bisogno d'un po'
  di tempo." </p>
<p> Appena scritte queste righe, se ne pentì
  amaramente. Avrebbe dovuto chieder l'opposto, un
  richiamo immediato, dalla sera alla mattina, che
  non lasciasse agio alle tentazioni; e invece la
  mano debole, la mano vile aveva scritto così. E
  ora? Non voleva farsi vedere da Cortis a lacerare
  la lettera, a scriverne un'altra. Il cuore le
  batteva a furia come se credesse già di aver
  cominciato a vincere col suo "no" violento. </p>
<p> "Non posso scrivere" diss'ella alzandosi. "Ho
  paura di non aver trovato il tono giusto. È meglio
  che gli parli." </p>
<p> Cortis ne parve atterrito, la supplicò di non
  farlo, di finir la lettera. Poteva cambiarla, se
  voleva, scriverne un'altra. </p>
<p> Elena si ripose a sedere e disse: </p>
<p> "Proverò." </p>
<p> Subito le si affacciarono argomenti di non
  mutare le ultime righe. Non era una partenza,
  quella; era una fuga. Occorreva del tempo per
  disporla. Bisognava venire dalla campagna in
  città; ci voleva un pretesto preparato di lunga
  mano. Non era facile trovarne uno lì per lì. Ogni
  novità repentina, insolita, congiunta ad un
  turbamento morale troppo profondo per potersi
  interamente dissimulare, desterebbe sospetti
  almeno nello zio Lao. Poi qualche preparativo di
  viaggio ci vorrebbe bene; più lungo perchè
  segreto. </p>
<p> Ma qui il cuore le disse impetuosamente un'altra
  cosa. Se distruggesse la lettera? Se andasse via
  senza scrivere nè parlare? </p>
<p> "Oh" diss'ella "forse lascerò andare così." </p>
<p> Cortis suonò, ordinò all'usciere che portasse la
  lettera al Senato. </p>
<p> "Posso mandarla io più tardi" sussurrò Elena; ma
  Cortis non sapeva veder ragione di questo indugio.
  Ella scrisse la chiusa e l'indirizzo, sentendo
  quasi, intorno a sè, il fragor del mare. C'era
  tempo ancora. </p>
<p> "E se non andasse bene?" diss'ella con voce
  tremante. "Se facessi a meno di scrivere?" </p>
<p> "No, no" rispose Cortis. "Son sicuro che va
  benissimo. Qua, qua." Prese lui la lettera e la
  diede all'usciere. </p>
<p> "Subito" diss'egli. E soggiunse vôlto ad Elena:
  "Al Senato o a casa sua?" Parve ch'ella non avesse
  inteso. </p>
<p> "Al Senato o a casa sua?" ripetè Cortis. </p>
<p> "Via delle Muratte" diss'ella sottovoce, "numero
  54." </p>
<p> L'uomo se ne andò con la lettera. Ah Dio, se
  Cortis si pentisse di quella sua violenza, se
  richiamasse colui, se sospettasse, se indovinasse!
  No, no, nulla di questo poteva succedere,
  l'usciere scendeva le scale... </p>
<p> "Cos'hai?" disse Cortis. </p>
<p> Ella non rispose nemmeno, perchè in quel momento
  entrava il senatore Clenezzi. Gli corse incontro
  voltando le spalle a suo cugino, gli fece
  un'accoglienza così cordiale che il senatore ne
  andò in solluchero. Cortis lo aveva mandato a
  chiamare per pregarlo di raccogliergli certe carte
  che aveva a casa e voleva portar seco. Ma il
  senatore, ch'era accorso in fretta e in furia
  all'invito, non sapeva più spicciarsi ora da donna
  Elena, era lì tutto sorrisi, inchini, complimenti. </p>
<p> "Ehi, senatore!" esclamò Cortis dopo un po'. </p>
<p> "Son qui, son qui" rispose l'altro. "Son qui da
  Lei. La mi scusi, La mi comandi. Son qui, son
  qui." </p>
<p> "E io vado via" disse Elena. "A stasera, alla
  stazione." </p>
<p> Prima ancora che Cortis e Clenezzi potessero
  tentare di trattenerla, era scomparsa. </p>
</div>
<div type="chapter">
<head>CAPITOLO VENTESIMO</head>
<head>OCCULTO DRAMMA</head>
<p> Un filo d'erba non si moveva intorno al lago
  ovale di villa Cortis, non una fogliolina della
  sua corona di carpini. L'acqua, tutta bruna, sino
  a mezzo lago, dell'imminente Passo Grande, tutta
  chiara, al di là, di nuvole argentee, non faceva
  una crespa; e anch'esse le aride nuvole meridiane
  pendevano senza moto, temperavano la luce a quel
  sopore del lago, blandito dalla sommessa voce
  dell'acqua che v'entra e n'esce. Era un riposo
  pieno di vita occulta, un trepido silenzio pieno
  di aspettazioni. Se qualche fiato veniva dal
  mezzogiorno, tutti i fili d'erba intorno al lago,
  tutte le foglioline appena nate dei carpini se lo
  dicevano; l'acqua sola sapeva che non era ancora
  il gran vento meridiano del maggio, la gioia e la
  festa di tutti i boschi, di tutti i prati e di
  lei; l'acqua non faceva una crespa e subito quel
  fiato ne andava via, tutto posava, tutto taceva
  ancora. </p>
<p> "Che quiete!" disse Cortis sottovoce. </p>
<p> Elena, seduta presso di lui sopra un tronco
  rovesciato nell'erba presso all'entrata del gran
  viale che mette dal lago alla villa, non rispose
  subito. Pareva assorta nella contemplazione
  dell'acqua. </p>
<p> "Troppa quiete" diss'ella qualche minuto dopo,
  senza muovere il viso nè gli occhi. </p>
<p> "Perchè troppa?" chiese Cortis. </p>
<p> "Perchè si dimentica troppo, qui, si è troppo
  fuori del nostro mondo, non si pensa più che
  bisogna starci anche se ci si sta male. Si diventa
  molli, inerti. No?" </p>
<p> Cortis raccolse un sassolino, lo getto
  nell'acqua che diede una piccola voce dolente,
  stette a guardar le ondicelle che si allargavano
  in giro sino a toccar la riva. </p>
<p> "Per me, no" diss'egli. "Per me son beato di
  esser fuori del mio mondo, e voglio starne fuori
  ancora." </p>
<p> "Oh no, no, Daniele, mi fai male quando dici
  così." </p>
<p> Lo si sentiva, che le faceva male, nell'accento
  accorato; lo si vedeva negli occhi grandi che si
  volsero a lui, lo guardarono prima con tristezza
  quieta, poi, improvvisamente, con passione. </p>
<p> Cortis le prese una mano ch'ella gli abbandonò. </p>
<p> "Perchè?" diss'egli teneramente. "Perchè ti
  faccio male? Non voglio mica seppellirmi
  nell'accidia, lo sai bene. In politica, almeno per
  ora, colle mie idee, sono fuori di posto. Sono
  nato trenta o quarant'anni troppo presto. Dico per
  la politica militante. Ma c'è la scienza, c'è il
  libro. Non le abbandono mica, le mie idee.
  Solamente vedo che il nostro paese non è ancora
  maturo per esse e sarà molto bene che qualcuno
  aiuti a maturarlo facendogliele conoscere queste
  idee, discutendole bene nella teoria, prima di
  tentare la pratica. Io starò qui, studierò,
  scriverò, viaggerò anche; mi sarà necessario. E
  quello che scriverò lo discuteremo insieme, non è
  vero? Perchè spero che ci passerai molto tempo a
  Passo di Rovese!" </p>
<p> Queste ultime parole Cortis le pronunciò a voce
  bassissima, quasi timidamente. </p>
<p> Ella gli sorrise in silenzio con gli occhi umidi
  velati. Poi sussurrò: "Devi tornar alla Camera,
  per far piacere a me. Devi dirigere il giornale." </p>
<p> "Oh, quello è bell'e andato" rispose Cortis. </p>
<p> Elena trasalì; la sua mano inerte strinse quella
  dell'amico. </p>
<p> "Come <hi>bell'e andato</hi>? Hai risposto?" </p>
<p> Avevano scritto a Cortis da Roma, il giorno
  prima, chiedendogli i suoi intendimenti circa il
  nuovo giornale. Poichè non aveva potuto fare il
  discorso, contava egli che si uscisse subito? Oh
  che si aspettasse dell'altro? Persisteva nel
  proposito di tenere la direzione fino all'adunarsi
  della Camera nuova? O ragioni di salute ne lo
  impedivano? </p>
<p> "No" disse, "non ho risposto, ma oggi rispondo." </p>
<p> "No, no, rispondo io" esclamò Elena. </p>
<p> Cortis si mise a ridere. </p>
<p> "Sì, rispondo io, e tu sottoscrivi!" </p>
<p> Gli occhi le lampeggiavano. </p>
<p> C'era nell'erba, accanto a lui, un piccolo
  volume giallognolo, un Shakespeare di Tauchnitz.
  Egli lo raccolse, si pose a sfogliarlo, dicendo:
  "Dov'è questo passo che hai sognato a Roma?" </p>
<p> Elena gli strappò il libro. </p>
<p> "Promettimi" diss'ella, "promettimi che mi fai
  vedere la risposta." </p>
<p> "Questo sì; te lo prometto." </p>
<p> Il suo viso grave e la sua voce esprimevano una
  meraviglia quasi dolente. </p>
<p> "Hai paura di me?" proseguì. "Vuoi mandarmi
  via?" </p>
<p> Ella si piegò tutta un momento verso di lui,
  portata da un impeto muto; le sue labbra segnaron
  l'atto di un bacio. Ripiegò tosto indietro, lo
  guardò ancora e poi aperse il libro con mani
  tremanti, lo sfogliò anche lei avanti e indietro,
  a lungo. Finalmente porse a suo cugino il libro
  aperto, tenendovi l'indice sopra un punto dov'egli
  lesse: "My little body is a-weary of this great
  world." </p>
<p> "Il mio piccolo corpo è stanco di questo gran
  mondo." Le tristi parole additategli
  silenziosamente gli misero nell'anima un freddo,
  un turbamento arcano. Le guardò ancora, poi alzò
  gli occhi ad Elena come per interrogarla; ma ella
  teneva i suoi chini all'acqua addormentata. </p>
<p> "<hi>Il Mercante di Venezia</hi>" diss'egli.
  "Non me ne ricordavo." </p>
<p> In quel momento un suono di campane arrivò sul
  lago deserto; altre campane risposero da un'altra
  banda. </p>
<p> "Mezzogiorno!" esclamò Elena, alzandosi,
  sorpresa che fosse già così tardi. Al tocco, di
  solito, si portavano le lettere a casa Carrè. Le
  ore del mattino erano le più angosciose per Elena.
  Dopo l'arrivo della posta respirava un poco,
  gustava con avidità intensa la sua dolce casa, le
  sue montagne, la presenza e le parole dell'amico,
  con questo pensiero che fino al tocco
  dell'indomani poteva vivere in pace, lettere non
  ne capitavano più. </p>
<p> "Hai fretta?" disse Daniele, senza moversi.
  "Ascoltiamo un poco queste campane." </p>
<p> Ella tacque, si volse a guardar fra i carpini
  verso il fondo della valle, verso casa. Qualche
  occhiata di sole pallido moveva ora sul vicino
  prato, sulle teste nere degli abeti che spuntavan
  su dietro a quello. </p>
<p> Anche laggiù a villa Carrè e sulle ghiaie del
  Rovese, e, al di là, sulla muraglia nuda di monte
  Barco erano stampate larghe macchie di sole. Elena
  non vedeva dietro a sè l'austero Passo Grande
  farsi azzurro, cupo, quasi nero, al di sopra delle
  sue larghe frane, dei borri nevosi, sotto una
  corona pesante di nebbione. Non vedeva questa
  minaccia, ma pure anche i pallidi sorrisi di sole
  com'eran tristi! Quella sensibilità di Cortis,
  quel suo compiacersi della natura, della
  solitudine, delle campane, così nuovo in lui, le
  davan pena. </p>
<p> Non era ben guarito ancora, nello spirito.
  Guarirebbe? O qualche corda s'era spezzata in lui? </p>
<p> Daniele ascoltava le campane che dicevano sempre
  sempre la stessa cosa profonda, inenarrabile,
  mettevano nella solitudine un raccoglimento
  devoto. </p>
<p> "Mi par d'essere ancora un bambino" diss'egli
  "quando mia nonna mi faceva recitar l'<hi>Angelus
  Domini.</hi>" </p>
<p> "Io pregherei meglio qui che in chiesa" disse
  Elena. </p>
<p> "E come pregheresti?" chiese Cortis sorridendo.
  "Cosa domanderesti?" </p>
<p> "Non merito niente, Daniele" diss'ella triste.
  Vi era tanto affetto in quel "Daniele" insolito,
  tanto dolore, tanta sincerità di confessione! </p>
<p> Le campane del mezzogiorno suonavano ancora, ma
  Cortis non le ascoltava più. Aveva qualche cosa da
  dire, qualche cosa che lo turbava molto. Si alzò,
  prese il braccio d'Elena, si avviò con lei giù
  nell'ombra verdechiara del viale di carpini. </p>
<p> "Senti" diss'egli. "Ti ricordi che ti ho scritto
  una volta di Pergolese e di quell'incognita, che
  ti ho domandato se adesso saranno insieme? Non
  pregheresti per una riunione così, nell'altra
  vita?" </p>
<p> "No" rispose Elena con un fil di voce, "non
  potrei. Ti faccio male" soggiunse. "Perdonami." </p>
<p> Egli tacque. </p>
<p> "Tu hai tanta fede" diss'ella "e io no. Io non
  posso domandare a Dio di farmi felice. Potrei
  domandargli di far felice te, lo desidero tanto;
  ma non ho il coraggio di domandargli queste cose,
  io, al Signore; non ne ho il diritto. E non mi
  pare neppure che vada bene. Appena gli posso
  domandare che sia fattla sua volontà e che ci
  aiuti tutti e due a benedirla qualunque sia." </p>
<p> Cortis le strinse il braccio, le prese la mano
  sinistra con ambedue le proprie, gliela strinse
  forte in silenzio. Non parlarono più, nè l'uno nè
  l'altra, per un gran tratto. </p>
<p> Come giunsero al punto dove un valloncello
  ombroso mette capo alla destra del viale, Cortis
  s'arrestò, chiese ad Elena se volesse andare a
  salutare il suo tiglio. Non v'era solo il tiglio
  da quella parte; v'era anche la colonna con le
  mani congiunte e la scritta latina. </p>
<p> "Andremo domani" diss'ella piano "se non ti
  rincresce. Verremo più tardi; vuoi?" </p>
<p> Avrebbe preferito serbar quel piacere a dopo
  l'ora di posta, quando era meglio in grado di
  goderlo. E poi si sentiva troppo turbata dalle
  parole di Daniele sulla riunione futura, troppo in
  pericolo di lasciargli intendere quanto l'amasse;
  perchè egli non lo sapeva ancora, quanto! Questo
  non andava bene, questo non lo voleva, perchè,
  quel giorno terribile, egli avrebbe sofferto di
  più. </p>
<p> Le parve di vedere sul viso di Cortis un'ombra
  di malcontento e soggiunse subito, arrossendo: </p>
<p> "Sai, vorrei essere a casa per l'ora di posta.
  Sono tanti giorni che lo zio non scrive!" </p>
<p> Tanti giorni? Non n'erano corsi che quindici dal
  loro arrivo e lo zio aveva bene scritto due volte!
  Fatti i conti si trovò ch'eran soli cinque o sei
  giorni. Ad ogni modo avrebbe dovuto scrivere prima
  ed Elena si diceva inquieta. Cortis le chiese cosa
  facesse Lao a Roma, tanto tempo. Di un affare
  sapeva, ma quello era finito. Quest'affare, di cui
  Cortis non diede a Elena altra spiegazione,
  dimenticando forse di avergliene già fatto cenno a
  Roma, era la cessione di credito convenuta con
  l'avvocato Boglietti, per la quale Lao gli aveva
  scritto da Roma ringraziandolo e partecipandogli
  che al pagamento era già stato provveduto da lui,
  direttamente. </p>
<p> Elena rispose che lo credeva occupato d'affari
  molto gravi, più di così non gli poteva dire.
  Cortis pensò agli affari del barone Di Santa
  Giulia, non parlò più fino al cancello di casa
  sua, dove cominciò a cadere una pioggerella
  tepida, minuta minuta, che si vedeva tremolar
  lucente in un raggio di sole e non si udiva. </p>
<p> "Entriamo" diss'egli, "aspettiamo qui o almeno
  facciamoci dare un'ombrello dal gastaldo." </p>
<p> Ella non volle, e prese, staccandosi dal suo
  braccio, il viottolo a sinistra che scende verso
  la villa. </p>
<p> Tanta impazienza lo ferì un poco. </p>
<p> "Senti" diss'egli fatti pochi passi, "non so
  perchè io debba continuare a stare in casa tua.
  Potrei venir qua, oramai. Non sono mica più
  convalescente; sto benissimo". </p>
<p> "Fa come vuoi" rispose Elena, in tono di
  sommessione. "Fa quello che ti par bene; può
  essere che sia bene fare così." </p>
<p> Egli si sarebbe aspettata un'altra risposta e
  non fu contento di questa. Gli parve troppo
  freddamente savia, ingiusta verso di lui. Facile
  per natura ad adombrarsi fuor di ragione, lo era
  adesso più che mai. Quelle parole d'Elena, male
  interpretate, gli fecero dimenticare per un
  momento le altre che poco prima l'avevano
  commosso. </p>
<p> Così nè l'uno nè l'altra provavano più desiderio
  di parlare, e la piova tepida, che veniva ora più
  fitta, sussurrando intorno a loro, sulle alberelle
  del pendìo e poi sui grandi noci, e poi sulle
  siepi della via maestra il suo continuo, quieto:
  "zitto, zitto" favoriva quel silenzio. Elena
  camminava un po' innanzi, perchè lui non le aveva
  più offerto il braccio. Non v'eran più macchie di
  sole, adesso. I campi si perdevano, la via sfumava
  davanti in una nebbiolina bigia dietro alla quale
  i grandi fantasmi delle montagne parevano lontani,
  lontani. </p>
<p> Elena camminava frettolosa senza nemmanco aprire
  il suo ombrellino da sole. Lui era stato lì per
  dirle che lo aprisse e poi non aveva parlato. Il
  povero berretto rotondo di velluto nero non
  serviva che a farle stillare meglio l'acqua sugli
  orecchi e sul collo. Oltrepassata quella casa
  solitaria che chiamano "la Fabbrica", Cortis le si
  accostò a un tratto, le prese l'ombrellino,
  l'aperse, le prese il braccio, senza parlare. Lei
  lasciò fare, gli sorrise con una dolcezza
  inesprimibile, contenta che quella nuvola leggera
  fosse passata, non volendone parlare neanche lei.
  Quindi stese la mano, sopra il muricciuolo di
  destra, al ciglio erboso del campo fiorito di
  anemoni; ne colse uno, glielo diede. </p>
<p> Stavano per arrivare al cancello del recinto
  Carrè, quando ne uscì il portalettere. Cortis lo
  chiamò, gli domandò se avesse recato lettere a
  casa Carrè. </p>
<p> "Per lei, signor deputato, sì; lei ne ha sempre
  un fascio. Per la contessa, nessuna; solo i
  giornali." </p>
<p> "E per me?" chiese Elena palpitando. </p>
<p> "No, signora, niente, per lei." </p>
<p> Un giorno ancora! Elena trattenne un lungo
  respiro di sollievo, ma strinse involontariamente
  con il proprio braccio quello di Cortis. Questi la
  guardò, fu sorpreso di vederle tanta contentezza
  negli occhi. Come mai, se desiderava aver notizie
  dello zio? Ella arrossì indovinando la sua
  sorpresa, si affrettò a dire che certo lo zio si
  divertiva molto, a Roma, non pensava più a loro;
  meglio così! </p>
<p> Entrarono, presero la scorciatoia che, ad un
  centinaio di passi dal cancello, taglia diritto
  allo studio di Elena e quindi alla villa. </p>
<p> "Entriamo?" disse Cortis, nel passar davanti
  allo studio. </p>
<p> Elena sorrise un poco, pensando ch'egli non si
  accorgeva quanto fossero fradici tutti e due, ma
  tuttavia non si oppose. </p>
<p> "Sedersi poi no!" disse ridendo, poichè fu
  entrata. "Il mio povero divano!" </p>
<p> Cortis non ci aveva pensato. Si dolse della sua
  distrazione, voleva uscire. Ma ora ella non volle,
  per non parere di biasimarlo. Si poteva stare in
  piedi, non c'era nessuna fretta di andare a casa!
  E adorava le violette, le rose banksiane bianche
  posate in un vasetto di bronzo sul tavolino.
  Intanto Cortis guardava i libri. </p>
<p> "Oh!" esclamò questi. "I tuoi <hi>ringraziamenti
  e saluti</hi>!" </p>
<p> Era quel volume delle <hi>Mémoires
  d'Outre-tombe</hi> che Elena, partendo per Roma,
  aveva lasciato a sua madre onde lo restituisse a
  Cortis. Cortis lo aveva poi dimenticato nel
  salotto dellcontessa Tarquinia, ed ora Elena,
  trovatolo in casa, se l'era ripreso. </p>
<p> "Non andavano?" disse Elena guardandolo con un
  sorriso affettuoso. "Erano troppo freddi?" </p>
<p> Che dolcezza, che purezza di sorriso e di
  sguardo! Egli le prese ambedue le mani, la guardò
  in silenzio. Si udì un passo sulla ghiaia. Elena
  ritrasse le mani in fretta. Tosto dopo entrò un
  domestico ad avvertire che la signora contessa li
  aveva veduti arrivare e li aspettava subito. </p>
<p> "Cosa c'è?" chiese Elena. </p>
<p> "Credo che sia venuto un telegramma" rispose
  quegli. "Pare che arrivi il signor conte Lao". </p>
<p> "Ecco perchè non ha scritto" disse Cortis. </p>
<p> Elena non rispose, cercò di non lasciarsi vedere
  in viso, perchè avrebbe dovuto godere di
  quell'improvviso annuncio, e n'era tanto commossa
  da poter forse simular la calma, non la gioia. </p>
<p> Neppure la contessa Tarquinia era troppo felice
  di questa notizia, non le sarebbe rincresciuto
  niente che l'assenza del signor cognato fosse
  durata di più. Adesso poteva fare alto e basso, in
  casa, a sua posta, adesso nessuno brontolava,
  nessuno faceva dei brutti musi quando parlava lei,
  nessuno le diceva "sciocchezze!" Adesso respirava,
  insomma. </p>
<p> "A voialtri" diss'ella porgendo il telegramma a
  sua figlia. "Telegrafa da Bergamo; hai visto? E
  cosa gli viene in mente di condurre quel povero
  vecchio di Clenezzi che starebbe tanto meglio a
  casa sua? Non capisco niente. E poi cosa sarà
  andato a fare, a Bergamo?" </p>
<p> Sfogava così, povera donna, il suo intimo
  dispetto; si sfogava sopra tutto a concludere che
  da simili originali bisognava aspettarsi ogni
  cosa. </p>
<p> "Che sarà successo?" pensava Elena salendo in
  camera. "Sarà oramai aggiustato tutto? Saran già
  fissati il giorno e il luogo della partenza? Dio,
  la temuta lettera era forse in viaggio? Suo marito
  le aveva fatto pervenire, prima che lasciasse
  Roma, un bigliettino in cui s'impegnava di
  scrivere cinque o sei giorni avanti la partenza.
  Le pareva di vedere suo zio, di udirgli dire
  "partirà il giorno tale", e un brivido le correva
  nella persona, le rompeva il pensiero. A che ora
  arriverebbe, questo zio? Lo desiderava con ansia
  febbrile. Quello stato lì era il peggiore di
  tutti. E non avere un'anima in cui versar la sua,
  non un aiuto, non un conforto! Anche se credesse
  come Cortis, non potrebbe tuttavia pregare che lo
  zio le portasse una buona notizia, un felice
  scioglimento impensato. Oramai quel ch'era fatto
  era fatto; non si poteva mutar più. Si poteva solo
  dire al Signore: Sia fatta la tua volontà." </p>
<p> Ella era in piedi davanti alla sua finestra con
  le palme strette a' due lati del volto, con gli
  occhi spalancati, con il pensiero fisso in queste
  parole di preghiera, a cui però il cuore non
  veniva ancora. Udì la voce di Cortis che abitava
  il quartierino a pian terreno sotto di lei e ora
  aveva aperto la finestra e parlava con qualcuno.
  Ah no, il cuore non voleva dirle quelle parole;
  non lo poteva! Il cuore voleva vita, amore,
  felicità! Le due palme strette al volto discesero
  lungo le guance con una espressione convulsa che
  le allargava gli occhi ancor più. "Daniele!"
  diss'ella sottovoce, angosciosamente. E chiuse gli
  occhi, si sentì un momento sul suo petto con il
  suo amore e il suo nome. </p>
<p> La contessa Tarquinia venne a consultare sua
  figlia sulla camera da disporre per il senatore
  Clenezzi, sul pranzo da preparargli, se di grasso
  o di magro, perchè era di sabato e la contessa non
  lo conosceva abbastanza, il senatore, non sapeva
  niente delle sue idee, delle sue abitudini. Non
  aveva proprio voglia di tanti fastidi! </p>
<p> "Almeno" diss'ella, poi che restò sola con Elena
  "dico che sapremo qualche cosa di tuo marito. Non
  ti ha mica scritto, eh? Bella, sai. Così sei
  ancora più libera, puoi star qui fino che vuoi." </p>
<p> Ella non sapeva niente delle pratiche segrete di
  Lao; sapeva solo, da Elena, che quella sera, a
  Roma, lo aveva lasciato abbastanza tranquillo,
  speranzoso di uno scioglimento che non sarebbe, a
  quanto diceva, il peggiore dei possibili, disposto
  a lasciar lei libera di andare o stare come le
  piacesse meglio. </p>
<p> Elena non le rispose, la seguì abbasso per andar
  a vedere un quartierino di fronte a quello di
  Cortis, dove avrebbe alloggiato Clenezzi. In sala
  trovarono Cortis che stava leggendo delle lettere
  e che sorrise silenziosamente ad Elena quando gli
  passò davanti. </p>
<p> "Dimmi tu, Daniele" gli chiese la contessa
  tornando in sala due minuti dopo, "dimmi tu cosa
  gli si deve dare a questo senatore. Di grasso o di
  magro?" </p>
<p> "Elena lo sa" rispose Cortis. </p>
<p> Elena fe' un atto di sorpresa. </p>
<p> "Lo so" diss'ella. </p>
<p> Cortis si dolse, con una ipocrisia tradita dagli
  occhi gai, ch'ella non leggesse le sue lettere. Le
  aveva bene scritto una volta che Clenezzi andava a
  mangiar di magro in Trastevere, dove un cuoco
  lombardo gli faceva certi... certi... come li
  chiamava? <hi>casonsèi.</hi>
</p>
<p> Ah sì, adesso Elena se ne ricordava. </p>
<p> "Che vergognosa!" esclamò sua madre. "Sgridala,
  che hai ragione. Scordarsi le cose proprio nel
  momento giusto di doverle sapere!" </p>
<p> Andò a vedere se il suo cuoco milanese sapesse
  fare questa roba. Elena aspettò che chiudesse
  l'uscio e chiese quindi a suo cugino se credeva
  proprio che non leggesse le sue lettere. </p>
<p> "Sai..." soggiunse, e voleva dire: quante volte!
  Ma non compì la frase. Cortis intese e, presala
  per mano, se la trasse a sedere vicina, sul
  canapè. </p>
<p> "Lo so" diss'egli teneramente. "Lo immagino." </p>
<p> Ella gli aveva abbandonata la sua mano e
  guardava in silenzio ora lui, ora la porta.
  Pensava che partirebbe forse tra pochi giorni, che
  le era lecito pigliarsi quelle dolcezze. Poi
  sussurrò: </p>
<p> "Hai avute tante lettere." </p>
<p> "Sì, amici di Roma." </p>
<p> Ella guardò la propria mano prigioniera e disse
  ancora più piano di prima: </p>
<p> "Cosa vogliono?" </p>
<p> "Oh niente, avere le mie notizie, sapere se
  vado, quando vado." </p>
<p> "Adesso no..." diss'ella. </p>
<p> "Oh no certo!" </p>
<p> Elena liberò la sua mano, ne accarezzò
  leggermente quelle di Cortis, guardandole,
  sussurrando: </p>
<p> "Ma dopo... quando starai bene... proprio
  bene... proprio come prima..." </p>
<p> Strinse ora quelle mani, alzò il viso e fece un
  sorriso di dolcezza, di tristezza infinita,
  dicendo: </p>
<p> "Allora sì?" </p>
<p> "Signore, vi ringrazio!" disse la contessa
  Tarquinia rientrando. "Li sa fare." </p>
<p> "Sì?" disse Cortis, alzandosi senza rispondere
  ad Elena. "Allora il pranzo è trovato. Per la
  serata, una bottiglia, un poco di Donizetti o di
  Pergolese, e l'uomo è felice." </p>
<p> "Per la musica c'è Elena" disse la contessa. </p>
<p> "Io non suono sicuro. E a che ora dite che
  vengano?" </p>
<p> Non potevano venire che alle sei e mezzo; ci
  mancavano ancora più di quattr'ore. Non pioveva
  più. La contessa aveva un paio di visite a fare in
  paese. Fece attaccare e un quarto d'ora dopo se ne
  andò. </p>
<p> "Che lettere ci siamo scritte!" disse Cortis,
  tornando a sedere presso sua cugina. "Pare
  impossibile!" </p>
<p> "Perchè <hi>impossibile</hi>?" </p>
<p> "Mi domandi?" </p>
<p> Elena abbassò gli occhi, disse timida e grave: </p>
<p> "Io non voleva che tu mi amassi." </p>
<p> "Perchè non volevi?" </p>
<p> "Lo sai, perchè credevo che non potessi essere
  felice, così." </p>
<p> Cortis si chinò verso di lei, le disse
  sorridendo: </p>
<p> "Ma adesso non lo credi più, non hai più di
  queste ubbie?" </p>
<p> "Lo credo ancora" rispose Elena coprendosi il
  volto. "Solo non ho più quella forza. Sai"
  soggiunse a un tratto lasciando cader le mani "che
  in Sicilia ho sperato di morire?" </p>
<p> Egli le afferrò le mani, la guardò stringendo le
  labbra, respirando affannosamente come se avesse
  paura che gliela portassero via. Ella ebbe un
  momento di vertigine, socchiuse gli occhi
  sentendosi mancare, gli tolse pian piano le mani,
  ritrasse la persona nell'angolo opposto del
  canapè. Un domestico passò in quel punto per la
  sala recando degli oggetti nelle camere destinate
  al senatore Clenezzi. </p>
<p> "Facciamo due passi fuori?" disse Cortis. "Non
  piove più." </p>
<p> "Sono troppo stanca" rispose Elena. "Va tu, va
  solo." </p>
<p> Cortis non rispose e non si mosse. Il domestico,
  ripassò loro davanti, uscì. </p>
<p> "Era meglio" mormorò Elena. </p>
<p> "Cosa era meglio?" </p>
<p> "Morire." </p>
<p> "Tu non devi mai dir questo!" esclamò Cortis con
  tale impeto, ch'ella temè non lo udissero, gli fe'
  segno di chetarsi, di abbassar la voce. </p>
<p> "Non devi dir questo" riprese egli piano, ma
  sempre con accento concitato. "Non sai quello che
  dici. Non sai come t'amo, io. Non mi permetto un
  solo pensiero colpevole, sai, Elena, neppur uno!
  Mai! Ma dimmi, credi tu che io sia nato per quella
  bassa felicità che cercano i più? Io, vedi, ho
  bisogno di amare e anche di soffrire per quello
  che amo. Allora sono felice, allora mi sento come
  un fuoco di vita nell'anima, come una benedizione
  di Dio, sento tutta la mia dignità d'uomo, tutta
  la mia forza. Anche quando si tratta delle mie
  idee, del mio paese che amo tanto. Sai, la
  coscienza mi dice che dovrebbero passare davanti a
  tutto. Bene, anche per loro sono felice di
  soffrire. Più mi si combatte, più mi si offende,
  più soffro, meglio sto. Se adesso mi sorride poco
  l'idea di tornare a Roma e alla Camera, è perchè
  ho paura di non potervi far niente di buono, e non
  per le opposizioni. E se t'amo, Elena, ma come, ma
  come vuoi che la mia felicità non sia questa di
  seguitare ad amarti, sacrificando, ora e sempre,
  tutto quello che si deve sacrificare, ma sapendo,
  però, che anche tu mi ami e che il tuo amore è
  così forte e così nobile come il mio? Come vuoi
  che io prenda moglie? Perchè? Per aver la vita
  ingombra e l'anima vuota? Il mio amore sei tu, la
  mia vita sei tu, la mia felicità sei tu, anche
  così, vivendo come spiriti, pregando Dio che ci
  aiuti sempre, e ci riunisca meglio un giorno o
  l'altro, non dico in questo mondo! Perchè io lo
  prego così, sai, e ci ho una gran fede!" </p>
<p> Adesso era Elena che respirava affannosamente,
  bevendo le parole calde e lo sguardo di lui. Era
  troppo! Si alzò di slancio, gli strinse forte
  forte la mano, non rispose ai suoi richiami, uscì
  in giardino per la porta di ponente, andò a cadere
  sopra uno dei sedili di ferro che la contessa
  tiene lì fuori. </p>
<p> Un gran vento freddo si era levato da
  settentrione e ruggiva negli abeti, infuriava
  negli arbusti, nel glicine avvolto al cipresso
  morto, nell'erba del prato, confondendo la sua
  voce a quella profonda del Rovese che veniva su da
  man destra, ripercossa dalle squallide scogliere
  nude del monte Barco. In fondo a Val di Rovese il
  cielo era puro. Una striscia di nitido sereno
  mostrava la neve e il sole sulle cime lontane di
  Val Posèna. La vetta del Passo Grande non aveva
  più nebbie; il profilo ne spiccava bruno sulle
  nuvole chiare che correvano a furia verso
  mezzogiorno; e là in faccia, tra Val di Rovese e
  Val Posèna, le guglie del Corno Ducale avevano un
  chiarore rossastro, una certa luce serena. </p>
<p> Elena sentiva un ristoro nell'aspetto del cielo
  e delle montagne; sentiva il furioso vento freddo
  come uno spirito di purezza e di pace che le
  facesse bene sulla fronte e nel petto, che le
  quietasse l'immaginazione, il sangue, il cuore. Ed
  anche i sussurri, gli scrosci subiti per le
  piante, tutte le varie voci dolenti e sdegnose del
  vento le facevan bene, quantunque non potesse ora
  parlar con loro come una volta, quando le
  ascoltava in qualche angolo deserto, contemplando
  sola, beata, e tanti dolci pensieri le venivano in
  mente, tanti sogni. Neppure alle montagne poteva
  ora parlare, ma tuttavia poteva, fra i loro cari
  aspetti venerabili, ascoltarsi il cuore come
  nell'intimo della sua cameretta. </p>
<p> Ah folle, imprudente cuore, cosa diceva mai? </p>
<p> "Andrò" diceva; "ma se non andassi?" E batteva
  allora, batteva forte, forte, da spezzarsi,
  immaginando con violenza, contro una debole
  volontà renitente, la infinita gioia di viver
  vicino a lui, di saper che sarebbe così, tutta,
  tutta la vita. "No, no" disse ella sottovoce, ma
  pur pronunciando le parole, "partirò, partirò,
  debbo partire." E soddisfatta così la coscienza,
  subito ritornava a quelle immaginazioni, parendole
  di poter accontentare almeno la fantasia, per un
  momento. </p>
<p> "Contessina!" le gridò la cameriera da un
  balcone. "Non stia a quel vento!" </p>
<p> Ella trasalì come se avessero sorpreso il suo
  segreto, si alzò e andò a rifugiarsi nel piccolo
  gabinetto, dove almeno occhi indiscreti non
  arrivavano. </p>
<p> Il volume delle <hi>Mémoires</hi> era lì aperto
  sul tavolino come ve lo aveva lasciato Cortis.
  Elena lo prese. Ancora, ancora quella pagina,
  quelle parole: "jamais ternie". Non ne poteva
  staccar gli occhi, e pareva che venissero a lei,
  proprio a lei, quelle parole, e nel momento
  opportuno; se ne difendeva, si diceva che la sua
  volontà non aveva peccato; solo la fantasia. Non
  v'era ancora una macchia, una sola piccola macchia
  sulla sua vita! Poi andò avanti a leggere quasi
  inconsciamente, si fermò su queste altre parole: </p>
<p> "Depuis t'avoir vu, mon coeur s'est relevè vers
  Dieu, et je l'ai placè tout entier au pied de la
  croix, sa seule et veritable place." </p>
<p> Un gran silenzio si fece nell'anima sua, un
  lungo silenzio di ogni pensiero e di ogni
  sentimento. Pensò poi che avrebbe desiderato anche
  lei di poter adorare la croce così. Riprese il
  libro e la lettura: </p>
<p> "Il n'est rien tel, mon ami, que l'idèe de la
  mort pour nous dèbarrasser de l'avenir." </p>
<p> Si fermò anche qui. </p>
<p> Era vero, in Sicilia aveva desiderato di morire.
  Adesso no, benchè l'avvenire le comparisse tanto
  spaventoso. Come mai? Pareva impossibile. Vi era
  forse nelle oscurità dell'anima sua molta più
  radice di speranza ch'ella stessa non credesse;
  v'era fors'anche un vago timore di giungere mal
  preparata a quel mistero di là dalla tomba, di cui
  lei e Cortis avevano idee tanto diverse. Quale
  spasimo per esso s'ella morisse senza fede! </p>
<p> Avrebbe voluto pensarci, a questa fede, e non
  poteva. La tormentosa aspettazione dell'arrivo di
  suo zio l'aveva, ad ogni suonar d'ore da
  Villascura, riassalita più forte, cresceva ogni
  momento. Tentò continuar la lettura e dovette
  smettere subito. Era stanca e non poteva star
  ferma. Le pesava star lì, o star con sua madre
  ch'era già rientrata. E mancavano ancora quasi tre
  ore alle sei e mezzo. </p>
<p> Stava sulla soglia del gabinetto quando uno
  strepito di zampe e di ruote suonò sotto il
  porticato. Diede addietro per istinto. Aveva
  paura, adesso, che fosse lo zio. Come mai, così
  presto? Quanto avrebbe dato perchè non fosse lui,
  perchè tardasse almeno un'altra ora! Non aveva
  ancora pensato se dovesse domandargli di suo
  marito o aspettare una parola sua; non aveva
  ancora pensato a comporre il proprio contegno sì
  da riuscirgli impenetrabile, perchè con lui, che
  sapeva tante cose e aveva forse qualche segreto
  sospetto, non sarebbe troppo facile il
  dissimulare. Ecco ch'era lui, proprio lui; ecco i
  saluti clamorosi di Cortis, la voce del senator
  Clenezzi. Sua madre ordinava a un servo di
  chiamare la contessina. Ella si fece coraggio e si
  avviò verso il portico. </p>
<p> Il senatore Clenezzi le venne incontro solo, con
  il cappello in mano, gridando: </p>
<p> "La vede, la vede, la vede? Suo zio, sa! Io non
  avrei mai avuto il coraggio! Cara baronessa!"
  diss'egli inchinandosi tutto sorridente quando fu
  a portata di stringerle la mano. </p>
<p> Elena gli rispose alcune parole gentili, poi gli
  domandò subito dello zio. </p>
<p> "Ora sta bene, proprio bene" rispose il
  senatore. "È scappato dentro per paura del vento,
  perchè quello poi è un affare serio. Non ho mai
  visto una cosa simile. Se non mi sono soffocato,
  in carrozza!..." </p>
<p> Elena lo interruppe, gli domandò dell'umore di
  suo zio. </p>
<p> "Ah bono, bono, bonissimo. Vorrei che l'avesse
  veduto stamattina, quando ci siamo messi in
  viaggio. Ha voluto prendere il treno omnibus del
  mattino per guadagnare qualche ora. Pareva un
  ragazzo." </p>
<p> "Mi dica" domandò ancora Elena in fretta. "Sa
  ch'egli abbia finiti i suoi affari a Roma? Che non
  ci debba più tornare?" </p>
<p> "Oh pare di no, pare di no. Mi ha detto che
  adesso deve mettersi in economia e che non si
  muoverà di qua per un bel pezzo, ma che è sicuro
  di averci buona compagnia, sempre. Andiamo,
  andiamo, baronessa, altrimenti quello là va in
  furia." </p>
<p> Infatti Lao, dalla sala, picchiava forte nei
  vetri, chiamava "Oh! oh!". Elena, cui le parole
  del senatore avevano per un momento gelata, si
  scosse, corse a quella volta sorridendo. </p>
<p> Alle otto di sera, due ore dopo il pranzo, il
  senatore Clenezzi parlava ancora con entusiasmo
  del famoso piatto bergamasco, riuscito
  perfettamente. </p>
<p> "Magnifica villa, magnifico paese, contessa"
  gridò rientrando con Daniele da una passeggiata
  "ma quei <hi>casonsèi</hi>!" </p>
<p> Credeva che la contessa fosse sola, ma invece
  ella aveva circolo, quella sera. Erano accesi in
  sala i lumi del biliardo, e il conte Lao si
  divertiva a giuocare da solo, come usava nei
  momenti di buon umore, onde persuadersi di non
  avervi ancor perduto l'occhio e la mano. </p>
<p> Nella stanza del piano erano accese le candele
  del tavoliere da giuoco, le candele del piano, la
  grande lucerna sul tavolino ovale davanti al
  canapè dove la contessa era seduta con la signora
  Zirisèla. L'arciprete, il medico e il signor
  Zirisèla che avevano appena incominciato il
  tresette, si alzarono, all'entrar di Clenezzi e di
  Cortis, con un diabolico strascicar di sedie e di
  piedi benchè il quarto giuocatore, don Bortolo,
  restasse seduto brontolando: "Andiamo, andiamo,
  quante minchionerie!" </p>
<p> Si alzò anche la signorina Zirisèla, molto
  rispettosamente. Si alzarono il dottor Picuti e
  altri due o tre signori che guardavano il giuoco.
  Il povero Clenezzi, miope, non sapeva da che parte
  voltarsi, faceva inchini a più non posso, mentre
  la contessa Tarquinia gli snocciolava in fretta
  una litania di presentazioni. </p>
<p> "E la baronessa Elena?" diss'egli, guardandosi
  attorno. </p>
<p> Elena entrava allora in sala. Aveva udito Cortis
  passare con Clenezzi sotto le sue finestre, ed era
  discesa subito. Lao posò la stecca, accennò
  silenziosamente a sua nipote di accostarsi al
  biliardo. </p>
<p> Elena obbedì, palpitando. </p>
<p> "Non mi domandi niente?" diss'egli. </p>
<p> "Aspettavo che parlassi tu, zio." </p>
<p> "Bella anche questa! non te ne importa niente, a
  te?" </p>
<p> Elena gli rispose con uno sguardo così serio,
  così doloroso che lo zio si pentì della sua
  ruvidezza, e si affrettò a dire: </p>
<p> "Bene, bene, spero che sia finito tutto, ma è
  stato un affar serio." </p>
<p> "Finito tutto?" esclamò Elena. "Come?" </p>
<p> "Eh, <hi>come</hi>! Il processo non si farà più
  e non ci son più debiti altro che per me." </p>
<p> "E lui?" diss'ella sottovoce. </p>
<p> "Cosa <hi>lui</hi>?" </p>
<p> Elena non ebbe cuore di domandar che ne fosse di
  suo marito. Lao voleva certo dir qualche cosa
  perchè non la richiese più di spiegarsi meglio. </p>
<p> Prese Elena per le braccia, e, trattala a sè, le
  mormorò: </p>
<p> "Vuoi sapere quanto mi costi?" </p>
<p> "Scusa, Elena" disse avvicinandosi timidamente
  la signorina Zirisèla che dava del tu a Elena con
  il tono di chi teme prendersi troppa libertà. "La
  contessa e quel signore ti pregherebbero di
  venire." </p>
<p> "Va pur là" disse il conte. "Parleremo dopo." </p>
<p> Elena esitava. </p>
<p> "Sai cosa vogliono?" diss'ella. </p>
<p> La signorina non aveva inteso bene. Far musica,
  forse. Certo si discorreva, adesso, e con calore,
  nella stanza del piano. Elena osservò che non
  pareva vi si desiderasse molto la musica. Pendeva
  ancora perplessa quando sua madre venne sulla
  soglia della sala e chiamò: </p>
<p> "Dunque, Elena?" </p>
<p> Ella obbedì senza rispondere e Lao tornò a
  giuocare al biliardo. </p>
<p> "Ho piacere che sia venuto fuori questo
  discorso" diceva il dottor Picuti, alzandosi rosso
  rosso e dirigendosi a Cortis che ripeteva: </p>
<p> "Lasci pure, lasci pure, non fa niente." </p>
<p> "Basta, basta, adesso facciamo un po' di musica"
  disse la contessa. "Elena, ci fai sentire qualche
  cosa!" </p>
<p> "Brava, brava!" diceva Clenezzi sottovoce, ma
  Elena non ebbe neppur il tempo di esprimere il suo
  reciso rifiuto perchè il dottor Picuti, risoluto
  di parlare ad ogni costo, saltò subito in mezzo
  con un solenne: </p>
<p> "La permetta, contessa; La permetta, deputato." </p>
<p> Qualcuno avea tirato in campo, poco
  opportunamente, la protesta degli elettori contro
  Cortis, e Zirisèla aveva brontolato qualche
  parola, giuocando, su certi machioni che soffian
  nel fuoco stando coperti, come s'era detto del
  dottor Picuti, riguardo a quella protesta. </p>
<p> "<hi>Soffiar</hi> niente e <hi>machione</hi>
  niente" proseguì il Picuti. </p>
<p> "Chi vi ha nominato, voi?" esclamò Zirisèla. </p>
<p> "So quel che dico" replicò l'altro inviperito.
  "So che buone lingue abbiamo in paese e come si fa
  a rovinare un galantuomo senza nominarlo." </p>
<p> "Ah Picuto, Picuto!" interruppe don Bortolo. "La
  prima gallina che canta ha fatto l'uovo." </p>
<p> "Andiamo, andiamo, Bortolo" borbottò l'arciprete
  picchiando con le sue carte sul tavolo,
  "<hi>intende animum tuum ad ludum.</hi>" </p>
<p> "Sì sì, <hi>ad ludrum... ad ludrum... ad
  ludrum....</hi>" brontolò il cappellano aguzzando
  gli occhi sulle proprie e palpandole tutte, una
  per una. </p>
<p> Intanto il dottor Picuti, dopo avergli risposto:
  "Voi tacete, che avete un bel tacere", gridava: </p>
<p> "Glielo dirò io, signor deputato, chi sono state
  le canaglie." </p>
<p> "Ohe, ohe, ohe" fece Zirisèla, mettendo giù le
  carte e girandosi sulla sedia verso colui. </p>
<p> Allora Cortis non si tenne d'imporre silenzio a
  tutti. </p>
<p> "Basta" diss'egli "e non voglio saper niente,
  non me n'importa niente. Non ho rancore contro
  nessuno, proprio. E poi, voialtri, elettori
  vecchi, siete morti e sepolti. Come volete che me
  la pigli con voi? Molto più che sono morto e
  sepolto anch'io." </p>
<p> "Come, come, come?" dissero alcune voci. </p>
<p> "Sì, sì, morto e sepolto, basta così" rispose
  Cortis; "e Lei, caro Picuti, vada a guardare il
  tresette, e Lei, cara Elena, venga a fare della
  musica." </p>
<p> L'arciprete, Zirisèla e gli altri bisbigliarono
  un momento fra loro, mentre Elena accennava di no
  e guardava Cortis con una preghiera muta negli
  occhi. </p>
<p> "La scusi, dottor Daniele" disse a un tratto
  Zirisèla. "Ella non si è mica dimesso da
  deputato?" </p>
<p> "No, non ancora; ma lo faccio subito, appena
  sarò in grado di occuparmi un poco; perchè quello
  che volevo dire lo scriverò." </p>
<p> Tutti protestarono, tranne i preti e la
  signorina Zirisèla. Ma perchè? Ma per cosa? Ma La
  fa male! Lei ha da esser sempre il nostro
  deputato! Anche il mangiapreti Zirisèla disse,
  alludendo al silenzio dell'arciprete, che aveva le
  proprie idee, ma che quando certa gente taceva, a
  lui gli veniva voglia di gridare: "Viva il dottor
  Daniele, per Giove! Viva il nostro deputato!" </p>
<p> "Io non taccio un corno, per tacere" esclamò don
  Bortolo, "ma... dico... contessa... se La vuol che
  si faccia questo brindisi... non so se mi spiego!" </p>
<p> "Eh mi pare!" gridò Lao dalla sala. </p>
<p> "Bravo conte! Lei mi capisce per aria, Lei! Capo
  d'un conte! Un bicchieretto solo." </p>
<p> Tutti furono addosso a quell'indiscreto di
  cappellano. </p>
<p> "Eccoli!" diss'egli gridando più forte di loro.
  "Son beati, capisce, contessa? E mi strapazzano!" </p>
<p> Lao comparve sulla porta con la stecca in mano. </p>
<p> "È questa la musica" diss'egli "che si fa
  stasera?" </p>
<p> "Avanti, avanti, baronessa!" disse il senatore
  Clenezzi. </p>
<p> Elena gli fece un gesto supplichevole, ma
  inutilmente. Il senatore insistette. Ella si
  avvicinò a Cortis, gli disse piano: "Salvami, non
  posso." </p>
<p> Cortis chiamò Lao ch'era ancora sulla porta. </p>
<p> "Comincia tu" diss'egli. </p>
<p> "Io? Bravo!" rispose Lao, girando sui talloni. </p>
<p> Cortis si rivolse alla signorina Zirisèla che si
  scusava tutta tremante, sapeva poco, era fuori di
  esercizio. Per fortuna il papà Zirisèla intervenne
  col suo vocione burbero di comando. </p>
<p> Incominciato il supplizio della signorina,
  Cortis chiese sottovoce ad Elena cos'avesse,
  perchè non potesse suonare. </p>
<p> "Sono stanca" diss'ella, "e poi, sai! Davanti a
  questa gente! Se fossimo noi due soli, suonerei
  forse. Ma neppure" soggiunse dopo un momento. </p>
<p> "Perchè <hi>neppure</hi>?" </p>
<p> "Non domandarmelo. Forse te lo dirò. Non adesso
  però. Ma tu non domandarmelo, sai." </p>
<p> Ella potè prendergli di furto una mano,
  stringergliela forte come se avesse paura. La
  contessa Tarquinia, udendoli bisbigliare, li
  guardò. Allora tacquero, finsero di ascoltare le
  agilità della signorina Zirisèla. </p>
<p> Ambedue sentivano il rapido stringersi dei loro
  legami in quella tacita complicità, pensavano al
  futuro. Elena ne vedeva uno spaventoso; Cortis
  aveva dei sinistri presentimenti. Il contegno
  d'Elena era nuovo da poco in qua. Ella non si
  curava molto, adesso, di nascondere i propri
  sentimenti, o almeno non vi riusciva più, e ciò
  bastava ad accrescere la passione di Cortis. Ma
  dove si andrebbe a questo modo? Non verrebbe
  presto il momento in cui non potrebbero più stare
  nè divisi nè uniti? </p>
<p> Furono soli a non batter le mani quando la
  signorina schiacciò sul piano gli ultimi accordi.
  Elena se n'avvide troppo tardi, andò a
  congratularsi con lei. </p>
<p> "A Lei, senatore Clenezzi!" disse Cortis, forte. </p>
<p> "Lei cantava una volta, m'ha detto. Ci faccia un
  po' sentire quel pezzo di Pergolese, quelle che ci
  ha cantato donna Laura a Roma." </p>
<p> "È matto?" rispose il senatore. "Lei ce lo deve
  cantare, baronessa. Sa, le famose strofette che Le
  ho fatto mandare a Cefalù: <hi>Se cerca, se
  dice.</hi>" </p>
<p> Ma Elena non cantava, non aveva mai avuto voce.
  Lao, ch'era rientrato durante il pezzo della
  Zirisèla, si pose al piano senza parlare e
  cominciò a cercarvi il motivo del Pergolese,
  interrogando Clenezzi con gli occhi. </p>
<p> "Bravo!" esclamò costui. "Bravo! Così" E si mise
  a cantare con la sua fioca voce fessa: </p>
<l>
  <hi>Se cerca, se dice...</hi>
</l>
<p> Nel dire la frase: </p>
<l>
  <hi>Ah, no, sì gran duolo</hi>
</l>
<l>
  <hi>Non darle per me,</hi>
</l>
<p>trovò tanto improvviso vigore che don Bortolo
  esclamò restando di giuocare "bravo, cane!" e fece
  rider tutti, mentre il senatore continuava
  imperterrito: </p>
<l>
  <hi>Rispondi, ma solo:</hi>
</l>
<l>
  <hi>Piangendo, partì.</hi>
</l>
<p> Soltanto Elena non rideva. Chiese di chi fossero
  le parole. Clenezzi cominciò un panegirico di
  Metastasio, levando al cielo questi versi tutti
  sentimento, tutti vezzi, tutti musica anche senza
  le note divine del Pergolese. </p>
<p> "Sì, sì" disse Lao alzandosi, "meglio questi
  pochi versi antichi che tanto brodo moderno, non
  dirò di porco, chè io lo apprezzo, ma di asino.
  Falsi però anche questi, sapete; falsi nella
  midolla. Zucchero di barbabietole. Lo si sente
  anche nella musica, quasi. Bella, ma, ma, ma...
  non so, un poco effeminata. Pare impossibile che
  quella roba lì sia d'un abate. Si capisce ch'era
  un abate da burla, Metastasio. Un prete deve
  sentir la passione più di così." </p>
<p> "Che discorsi!" brontolò la contessa Tarquinia. </p>
<p> "Non è vero, don Bortolo?" ribattè Lao. </p>
<p> "Cosa, signore?" </p>
<p> "Che quando un prete è innamorato, è furioso?" </p>
<p> "Tre assi, conte!" rispose il cappellano
  continuando a giuocare. "Can da toro d'un conte!
  Tre assi, tre assi." </p>
<p> L'altro si volse ad Elena. </p>
<p> "Dimmi, cara te, se uno che ama ed è riamato sul
  serio pianterà mai l'amica per cedere ad un altro
  sentimento qualsiasi, a un dovere immaginario come
  quello lì? Che amore vuoi che sia? Se è amor vero,
  neanche il codice gli ha da resistere!" </p>
<p> "Oh!" fece Cortis, e voleva continuare, ma Lao
  gli ruppe la parola in bocca. </p>
<p> "Non fatemi teorie!" diss'egli. "Son vecchio e
  conosco il mondo. Cosa mi venite a contare? Non
  credo a certi eroismi. Storie! Sono poi anche
  eroismi balordi. Di tre persone ne potrebbero star
  bene due. Signor no, bisogna che l'eroe, questo
  imbecille, si sacrifichi per farle star male
  tutt'e tre; perchè vi domando io, se non starà
  male l'amante, se non starà male la moglie e se
  non starà male anche il marito. Son cose contro
  natura che non possono riuscire a bene. Ma
  diavolo!" </p>
<p> Elena disse allora con una voce strana, diversa
  dalla sua solita: </p>
<p> "Si deve guardare, prima di fare il proprio
  dovere, cosa ne seguirà, chi sarà contento e chi
  non sarà contento?" </p>
<p> "Molto, molto si deve guardare in questo genere
  d'affari" rispose Lao. </p>
<p> "Che lievito di canaglia che hai!" disse Cortis,
  ridendo. </p>
<p> "E credete" soggiunse Elena, "che quel
  personaggio di Metastasio avrebbe fatto bene a
  dirglielo, alla sua amica, che doveva andar via
  per sempre?" </p>
<p> "No" rispose Cortis. "Se lo credeva un dovere
  no, perchè poi gli sarebbe stato molto più
  difficile di compierlo." </p>
<p> Il tresette finì in quel momento. </p>
<p> La contessa Tarquinia avea fatto recar del vino
  poco prima. </p>
<p> "Al nostro deputato, dunque!" esclamò don
  Bortolo. Tutti fecero eco. </p>
<p> "Grazie" disse Cortis "ma non accetto brindisi." </p>
<p> "Oh sì, sì" esclamò Elena. "Da me sì" soggiunse
  sottovoce. </p>
<p> Egli non osò contraddirla in quel momento e
  tacque. </p>
<p> "Io ho bevuto, intanto" disse il senatore, ed è
  un vino che non può sbagliare." </p>
<p> "Vino da preti, signore" osservò il cappellano.
  "Vino da poveri sacerdoti. La capirà in che paese
  La si trova, signore." </p>
<p> La conversazione si sciolse subito. Tutti si
  congratularono. Non erano ancora usciti dalla
  sala, che Lao si lagnò del tanfo rimastone. </p>
<p> "Aprir tutto per dieci minuti, qui" diss'egli a
  sua cognata. </p>
<p> Vennero i domestici, portarono via i lumi,
  apersero le finestre. Solo Cortis rimase nella
  stanza a godersi il lume scuro delle stelle, il
  soffio e il fragor del vento. Aveva forse sperato
  che rimanesse anche Elena, ma ella era uscita con
  suo zio, l'aveva seguito sul più lontano dei
  quattro canapè della sala, mentre Clenezzi calando
  adagio adagio sul più vicino accanto alla contessa
  Tarquinia, le diceva con un sospiro: </p>
<p> "Ah contessa, Pergolese è una gran cosa, ma quei
  <hi>casonsèi</hi>!" </p>
<p> "Del resto" continuò Lao sottovoce "è combinato
  tutto come si desiderava. C'è solo questo di
  nuovo, che non va più in America." </p>
<p> Elena gli afferrò un braccio, gli piantò gli
  occhi in viso. </p>
<p> "Non ha dei conoscenti a Yokohama?" disse Lao. </p>
<p> Elena lasciò il suo braccio, non rispose, benchè
  sapesse perfettamente che dei lontani parenti di
  suo marito, inglesi, avevano una casa di commercio
  a Yokohama. </p>
<p> "Non lo sai, tu?" continuò l'altro. "Pare che ne
  abbia. Almeno lo ha detto lui all'avvocato
  chiedendogli questo cambiamento. Non so, pare che
  qualcheduno di costoro sia a Roma, che gli abbia
  fatto delle proposte. Avrà forse un collocamento.
  Così sarai più contenta anche tu." </p>
<p> "Oh sì, sì" diss'ella. </p>
<p> Non v'era nell'ampia sala che una macchia di
  viva luce sul panno verde del biliardo, sui
  birilli, sulle bianche palle brillanti. Tutto il
  resto era penombra ed Elena vi si sentì più
  coraggio per una domanda non sincera: </p>
<p> "È già partito?" </p>
<p> "No, no. Almeno non credo; perchè io ho lasciato
  Roma da cinque giorni e vengo da Bergamo, ora. Mi
  occorrevano danari, capisci, e li ho trovati a
  Bergamo. Ma no, non è partito certo. Bisognerà
  tuttavia che parta presto perchè l'avvocato ha
  trattato, sì, con tutti i creditori, ma non fa
  pagamenti se lui non è via. Pare poi che lui,
  almeno finora, non abbia capito per chi l'avvocato
  agisca. Pare che sospetti non di noi, ma del
  Governo. Già Boglietti lo deve aver aiutato a
  questo. Lo vuoi sapere, dunque, quanto mi costi?" </p>
<p> "No, zio, ti prego" rispose Elena, alzandosi. </p>
<p> "Dove vai, adesso?" le chiese Lao. </p>
<p> "Ho caldo" diss'ella. </p>
<p> Uscì, per la porta vicina, nel giardino. </p>
<p> Là, in occidente, i grandi pianeti
  fiammeggiavano nel cielo sopra le montagne nere,
  come la notte ch'ella li aveva guardati dal
  finestrino del vagone, viaggiando verso Roma e
  immaginando il mare, la lontana Sicilia: sinistre
  luci nella loro fissità splendente al disopra
  delle ombre tutte piene di fragor d'acqua e di
  vento. Elena si trattenne un poco a guardarle,
  appoggiata allo stipite della porta. Poi scivolò
  via rapidamente a sinistra, girò il canto della
  casa e venne a fermarsi davanti alla finestra
  della stanza del piano. Cortis vi si affacciò
  subito. </p>
<p> "Vai a Roma, sai" diss'ella. "Torni alla
  Camera." </p>
<p> Egli non rispose. </p>
<p> "Per amor mio" sussurrò Elena senza guardarlo.
  "Se fossimo uniti andresti" soggiunse. "Lo
  vorrei." </p>
<p> "Tu vorresti solo quello ch'è bene, amica mia"
  diss'egli sorridendo. "E se non mi paresse bene
  non ti ascolterei." </p>
<p> "Sicuro, ma questo è bene." </p>
<p> "Non lo so; a ogni modo, sarebbe per le elezioni
  generali. Adesso non so se mi converrebbe di
  tornare alla Camera." </p>
<p> Pensò un poco e quindi proseguì abbassando la
  voce: </p>
<p> "Però è vero, se fossimo uniti, mi sarebbe più
  facile di ritornare. Un altro sognerebbe di
  fermarsi qui a vivere d'intelletto e d'amore. Io
  no, io vivrei d'amore e di battaglie; ti vorrei
  testimone delle mie vittorie e conforto delle mie
  sconfitte. Mi getterei nella lotta a occhi chiusi,
  solo, da don Chisciotte. Oh che vita sarebbe! Che
  vita, Elena! Aspetta!" </p>
<p> Saltò senz'altro sul davanzale della finestra e
  poi giù a fianco di sua cugina, la trasse con sè
  verso i prati. </p>
<p> "Mi sento un fermento di vigore, stasera" disse
  egli, "come nelle convalescenze della mia prima
  giovinezza. Tornerei certo a Roma e alla politica
  attiva se potessi sperare che là si vivrebbe
  vicini come ora qui. Altrimenti no. Se tu tornassi
  a Cefalù, temo che resterei a Villascura." </p>
<p> "E se mi fermassi con la mamma e con lo zio?"
  diss'ella. </p>
<p> "Credo che andrei, perchè mi saresti tanto più
  vicina, a ogni modo. Sarà così, non è vero?
  Resterai con loro?" </p>
<p> Ella gli strinse il braccio, gli appoggiò quasi
  la tempia alla spalla, e mormorò: </p>
<p> "Saresti contento?" </p>
<p> Cortis piegò il viso a quello di lei, la guardò
  negli occhi. Ella li chiuse quasi subito e
  camminava così, alla cieca, con la bocca
  socchiusa, col cuore tremante, quando udendo
  chiuder le invetriate della finestra da cui s'eran
  partiti, staccò il capo dalla spalla del suo
  compagno, sospettosa d'un occhio umano che la
  potesse coglier tra l'ombre della notte in
  quell'atto di abbandono. Adesso c'era un lume da
  capo nella stanza del piano. </p>
<p> "Vuoi che rientriamo?" diss'ella fermandosi. </p>
<p> Rientrò sola, dalla porta ond'era uscita, mentre
  Cortis faceva un lungo giro a sinistra per andare
  agli abeti senza passare dal portico. </p>
<p> Elena si sentiva male nello staccarsi da lui;
  tanto male quanto non s'era sentita mai. Non si
  riconosceva più; le pareva di essere smossa
  oramai, nei suoi propositi, da una corrente che
  finirebbe col mandarli a fascio, col portarseli
  via. La sua coscienza parlava ancora, le diceva:
  "I momenti supremi son questi, sei in tempo di
  salvarti", ma un indistinto fuoco di amore, di
  sgomento, di rimorso, le faceva credere di aver
  già mosso il primo passo, se non altro col
  pensiero, sopra una china dove non riuscirebbe a
  fermarsi. Entrò in sala subito, fuggendo
  quest'angoscia. In sala non v'era più nessuno.
  Lao, Clenezzi e la contessa Tarquinia eran tornati
  nella stanza del piano, dove il primo suonava con
  giovanile slancio l'aria dell'<hi>Olimpiade</hi> e
  Clenezzi ne singhiozzava miserevolmente le parole: </p>
<l>
  <hi>Se cerca, se dice:</hi>
</l>
<l>
  <hi>L'amico dov'è?</hi>
</l>
<l>
  <hi>L'amico infelice,</hi>
</l>
<l>
  <hi>Rispondi, morì.</hi>
</l>
<l>
  <hi>Ah no, sì gran duolo</hi>
</l>
<l>
  <hi>Non darle per me;</hi>
</l>
<l>
  <hi>Rispondi, ma solo:</hi>
</l>
<l>
  <hi>Piangendo, partì.</hi>
</l>
</div>
<div type="chapter">
<head>CAPITOLO VENTUNESIMO</head>
<head>NEL POEMA DELL'OMBRA E DELLA VITA</head>
<p> L'indomani, a colazione, s'era deciso di
  condurre, fra il tocco e il tocco e mezzo, il
  senatore Clenezzi ai giardini Cortis per far
  ritorno a villa Carrè dalla parte di Caodemuro. Al
  tocco, Elena sedeva nella sua camera presso la
  finestra aperta, tendendo involontariamente
  l'orecchio a ogni passo che suonasse giù nel
  giardino. Pensava, e le veniva in cuore, piano
  piano, una speranza. Non osava trattenerla, la
  mandava via subito; la richiamava, vi si
  appoggiava un momento, un attimo solo per sentir
  quel riposo così molle, ricreante. Se suo marito
  non sapesse che farne di lei, se avesse voluto
  soltanto metterla alla prova? No no, adesso non
  voleva pensarlo, era troppo presto. Ma se la
  lettera oggi non venisse? Se non venisse neanche
  domani? Secondo Lao, la partenza di suo marito non
  avrebbe potuto tardar molto. Era prudente di
  aspettar qualche giorno ancora prima di sperare;
  ma se la lettera non venisse neppure posdomani?
  Allora sì, allora sarebbe da sperare che non
  venisse più. </p>
<p> La posta era in ritardo quel giorno. Clenezzi e
  Cortis passeggiavano su e giù per il giardino
  davanti alla villa. Cortis guardava spesso la
  finestra d'Elena, ascoltava poco le chiacchiere
  del suo compagno. Elena non compariva mai. Verso
  il tocco e mezzo comparve invece il conte Lao
  chiuso nel suo soprabito. </p>
<p> "Ohe" diss'egli, "si va o non si va? Se non si
  va subito, io resto a casa." </p>
<p> Si chiamò Elena, che avrebbe voluto aspettare
  ancora un poco. Lo zio andava fuori dei gangheri,
  la contessa Tarquinia gridava dalla finestra della
  sua camera: "Cosa fate che non vi movete?" e il
  povero Clenezzi, non sapendo con chi stare, si
  accusava di questo trambusto, protestava che
  sarebbe rimasto volentieri a casa, che luoghi più
  belli non si potevano vedere. Cortis domandò ad
  Elena se ci tenesse ancora tanto alla posta. Ella
  si ritirò subito dalla finestra cui s'era
  affacciata e rispose dal di dentro: </p>
<p> "Vengo." </p>
<p> S'incamminarono: Lao davanti a tutti, solo, a
  testa bassa, brontolando; poi Clenezzi a fianco di
  Elena, poi Cortis. Non c'era nel cielo limpido una
  nuvoletta, l'erba si moveva appena nell'alito
  dell'aprile, così molle e tardo, stanco di troppa
  vita, di troppi desideri che porta. Cortis e
  Clenezzi scherzavano sull'andatura funebre del
  condottiere </p>
<p> "Colonna di nuvole!" gli gridò Cortis. </p>
<p> Lao si voltò. </p>
<p> "Sì, sì," diss'egli "tirarmi attorno con questo
  tempo da cani! Non sentite che a momenti piove?
  Basta esser uomini politici per non capir niente." </p>
<p> Cortis rise forte. Elena, sempre silenziosa, lo
  guardò in modo ch'egli credette farle dispiacere
  con la sua allegria, le rispose con un altro
  sguardo serio serio, quasi dolente. Ella indovinò
  il suo pensiero, gli sorrise di furto un momento,
  mentre gli altri due avevano avviato un dialogo
  sugli uomini politici. "Ecco", diceva Lao
  sottovoce a Clenezzi, additando Cortis. "Quello là
  e basta. Un poco <hi>mouche du coche</hi> anche
  lui, ma non come gli altri che vi guardano come se
  tirassero il mondo, e se loro, le bestie, fossero
  più onorevoli di noi che ci lasciamo tirare.
  Adesso ti spolitichiamo te!" soggiunse forte,
  voltandosi a Daniele. "Ti invillaniamo, ti
  mettiamo a urtar avanti l'Italia qua, qua, con le
  mani e con i piedi, sui tuoi campi; altro che alla
  Camera con le parole! A studiar economia qua, qua,
  nella pratica, altro che sui libri! E se hai la
  malinconia del socialismo, della democrazia
  cristiana, qua si prova, sugli uomini, per terra e
  non nelle nuvole in un pallon di carta. Qua, qua!" </p>
<p> Ogni volta che diceva "qua" batteva il bastone a
  terra. </p>
<p> "Oh!" esclamò Cortis. "La posta!" </p>
<p> Elena si fermò su due piedi, un leggero sussulto
  delle spalle tradì la sua commozione. Anche il
  portalettere si era fermato a frugare nella borsa. </p>
<p> "Una lettera per lei, signor conte" diss'egli. </p>
<p> "Tientela!" rispose questi alzando il bastone.
  "Lettere e sassate sono per me la stessa cosa." </p>
<p> L'altro si schermì ridendo, gli diede la
  lettera, ne diede un'altra a Cortis che guardò la
  scrittura e rimase lì attonito, un po' accigliato.
  Per ultimo, colui si volse ad Elena, frugando
  ancora nella borsa. </p>
<p> "Anche per me?" diss'ella. E subito si sentì
  dentro come una scossa, un intorpidimento
  elettrico, un mancar della vita. Colui le porse
  una lettera. Elena la prese, la guardò, era
  quella; ebbe un solo pensiero: non tradirsi. </p>
<p> Volle dir "va bene" ma non potè; voltò le spalle
  agli altri fingendo guardare i monti. </p>
<p> "Magnifico punto!" disse il senatore venendole
  accanto. </p>
<p> Ella si voltò subito. Cortis, che leggeva la sua
  lettera, alzò gli occhi a lei, la considerò un
  poco, le si accostò rapidamente. Ella volse il
  viso dall'altra parte e disse al senatore: </p>
<p> "Andiamo." </p>
<p> Clenezzi le si mise frettoloso a fianco, non la
  lasciò che a Villascura sulla spianata di casa
  Cortis, quando Lao lo chiamò al parapetto di
  settentrione. </p>
<p> "Elena" disse Cortis fermandosi. </p>
<p> Non era una voce d'impero nè di preghiera; era
  la tranquilla voce risoluta cui lei non poteva che
  obbedire sull'atto, in qualunque luogo, in
  qualunque momento. Aveva già fatto un passo per
  seguire Clenezzi: si arrestò. </p>
<p> "Che hai?" diss'egli. </p>
<p> Ella rispose con un sorriso punto naturale. </p>
<p> "Niente." </p>
<p> "Ti senti male?" </p>
<p> "No, oh no." </p>
<p> Cortis la guardò in silenzio. </p>
<p> "Qualche disgrazia?" diss'egli con impeto. </p>
<p> "Oh no." </p>
<p> Questo <hi>no</hi> fu proferito così piano!
  Elena alzò gli occhi, quasi suo malgrado, in viso
  a Daniele, con una espressione dolce, dolente, con
  una timida domanda muta. Era egli in collera
  perchè le rispondeva così asciutta, senza
  confidenza? Non era in collera, ma era tanto grave
  e triste. </p>
<p> "Vediamo la casa, eh!" gridò Lao. </p>
<p> Cortis dovette far aprire e mostrar la villa a
  Clenezzi. Entrarono tutti in sala, scesero nel
  giardino francese, girarono intorno al bacino
  della fontana. A Cortis pareva che bastasse; ma
  Lao continuava a dire: "No, no, veder tutto, veder
  tutto." </p>
<p> Elena si fermò in sala. </p>
<p> "Vi aspetto qui" diss'ella. </p>
<p> Rimase sola, immobile, ascoltando le voci de'
  suoi compagni dilungarsi per le stanze vuote.
  Quando le sentì lontane, trasse precipitosamente
  la lettera, l'aperse, corse alle ultime parole, la
  ripose in furia. Le voci lontane non tornavano.
  Trasse ancora la lettera adagio adagio, risalì
  dall'ultima delle quattro fitte pagine alla prima,
  alzando il viso ogni momento per ascoltare. Finito
  ch'ebbe di leggere, si giunse le mani sul petto. </p>
<p> "Dio, Dio!" diss'ella. </p>
<p> Udì avvicinarsi i passi e le voci, balzò fuori
  della sala, sedette sulla gradinata verso il
  giardino, di fianco alla porta, per non esser
  vista. Sedette lì davanti ai gigli, alle rose in
  fiore, al verde pendio della montagna, al getto
  d'acqua che pareva esso pure, come i fiori e il
  verde, una viva gioia pura della terra. Dio, come
  le batteva il cuore, con qual furia rintoccava:
  no, no, no! Intanto gli altri entravano in sala.
  Cortis diceva: "Cosa vuoi? Forse sarò quel matto." </p>
<p> Elena scattò in piedi, li raggiunse. </p>
<p> "Che matto?" diss'ella. </p>
<p> "Un matto che tornerà a Roma" rispose Lao,
  infuriato, "che si caccerà da capo nella politica
  e vi lascerà la pelle, spero, perchè se lo
  merita". </p>
<p> "Oh!" fece Elena. </p>
<p> Cortis sorrise. </p>
<p> "Verrò qui spesso" diss'egli, "molto spesso, a
  prender fede, speranza e vita." </p>
<p> Gli occhi suoi e quelli d'Elena s'incontrarono.
  Ella intese bene, si abbandonò tutta, con
  l'immaginazione, al pensiero di non partire, di
  viver vicina a lui per sempre, e ne provò un
  ristoro delizioso, una dolcezza che le penetrava,
  ricreando ogni fibra, un godere intenso di quel
  che vedeva e sentiva, del verde, delle rose,
  dell'acqua cadente, persin dell'aria che
  respirava. </p>
<p> "Hai avuto una lettera?" le disse Cortis
  nell'aprirle il cancello di legno che mette da un
  cortiletto rustico ai giardini. </p>
<p> "Io?" rispose Elena colta alla sprovvista: e il
  suo cuore si serrò sull'atto. </p>
<p> "Eh, me l'ha detto lui" replicò suo cugino
  accennando a Clenezzi che li seguiva con Lao. </p>
<p> "Sì" diss'ella tremante. </p>
<p> Non guardò Cortis, ma sentì il sussulto che lo
  scosse. La breve ebbrezza le era già caduta
  all'udir nominare da lui la lettera. Le era
  risorta incontro da quelle labbra la realtà
  imperiosa dello scritto, della situazione
  terribile, del suo dovere. </p>
<p> "L'ho detto, io" esclamò Lao, "che il tempo
  cambia? A voialtri." </p>
<p> Bianche nuvole uscivano dalla cima del Passo
  Grande sulle vette degli alberi affollate a fronte
  e a sinistra del cancello; e il sole veniva meno
  sul breve prato scoperto, sulla stradicciuola che
  gira e si perde nei misteri del bosco, nel poema
  dell'ombra e della vita. Lao si fermò al cancello,
  guardando le nuvole. Elena intanto camminava
  adagio adagio verso il bosco, sperando, quasi, che
  gli altri sarebbero tornati indietro senza di lei.
  Avrebbe voluto perdersi là dentro, sola, per ore
  ed ore, prima di risolver niente, pensar come
  difendersi da lui che avrebbe voluto sapere! Egli
  le aveva detto la sera prima: "Se questa persona
  credeva suo dovere di andar via per sempre,
  avrebbe fatto bene a non avvertire l'amica; quel
  dovere ne sarebbe diventato troppo difficile a
  compiere." E adesso come dirgli niente? Sarebbe
  stato possibile, anche facile, durante il
  passeggio; ma più tardi? </p>
<p> Suo zio, che intanto si era fermato a disputare
  con Cortis sul tempo, le gridò dietro: "Elena!
  Alla colonna!" Oh, non l'avrebbero lasciata sola,
  no! La raggiunsero sul sentiero che sale sotto i
  grandi castani e il delicato verde delle acacie, e
  gira quindi sul dorso del poggetto, fra sottili
  tronchi spogli di abeti e di pini. Cortis la
  interrogava sempre con gli occhi ma non le poteva
  parlare. Solo una volta che Lao e Clenezzi
  guardavano ammirando a' ciuffi altissimi de' pini,
  potè sussurrarle: </p>
<p> "Mi dirai tutto, sai." </p>
<p> Ella lo guardò con quella fiamma scura che aveva
  sempre negli occhi quando sapeva, guardandolo, di
  non essere osservata; e rispose: </p>
<p> "Se non te lo dicessi, non devi pensar mai..." </p>
<p> Le mancò la voce. </p>
<p> "Cosa?" diss'egli, ma non potè aspettar la
  risposta perchè Lao lo chiamò. Diamine! Il signor
  Daniele doveva far lui da cicerone, nel suo parco!
  Clenezzi n'era entusiasta. Il tepido odor molle
  della primavera, il silenzio, il rinascente verde
  e anche il continuo mancare e tornar del sole
  nelle quiete solitudini gli toccavano il cuore
  sempre giovane. "Un canto dell'Ariosto" diceva.
  Quella conca di pratelli verdi lì sotto a
  sinistra, cinta di selve, fra il poggetto e la
  montagna enorme, quel valloncello scuro in cui la
  conca si versa, è tutto parco? E là in fondo il
  lontano paesello pien di sole, che si vede fra gli
  alberi, con la chiesa bianca in alto? Caodemuro. E
  questo rumor sordo d'acqua corrente? La Posèna. E
  il lago? Non c'è un lago nel parco? Di lì non si
  vede; è lontano fra le selve. </p>
<p> "E le fragole?" disse Lao. "Non vedete le
  fragole in fiore?" </p>
<p> Clenezzi colse una fragoletta acerba. Ma dov'era
  donna Elena? </p>
<p> "Abbiamo perduto Angelica" diss'egli: </p>
<l>
  <hi>Fugge per selve spaventose e scure:</hi>
</l>
<l>
  <hi>Per lochi inabitati, ermi e selvaggi.</hi>
</l>
<p> Elena non fuggiva. Era salita pochi passi più
  su, e aspettava gli altri al vecchio castagno,
  dove si esce sul prato della colonna. </p>
<p> "Ahimè" disse il galante senatore, porgendole la
  fragoletta. "Questa è troppo acerba e io sono
  troppo maturo." </p>
<p> Lao si lagnò scherzando della dama che facea
  spolmonare i cavalieri; poi le fe' cenno di
  lasciar passare gli altri due, di fermarsi un
  momento. </p>
<p> "Che luna!" diss'egli. </p>
<p> "Posso esser gaia, zio?" </p>
<p> "Perchè no?" </p>
<p> Ella disse allora che se pareva triste, se
  parlava poco, era forse anche un effetto della
  primavera e della campagna, che le davano un
  piacere tanto dolce, ma silenzioso. Poi raggiunse
  Cortis e Clenezzi sul prato inghirlandato di bosco
  che ascende in dolce declivio al culmine del
  poggio. Cortis s'era voltato verso di lei per
  mostrare a Clenezzi, sopra la folla dei pini e
  degli abeti, le balze rossastre del Corno Ducale. </p>
<p> "Bello, bello, bello!" diceva il senatore. Ma
  quello era niente, secondo Lao, rispetto alla
  veduta che si aveva da levante, sotto le potenti
  braccia dei castani, sparse sul ciglio del pendìo
  verso Villascura. Mentre il senatore guardava di
  colà la villa e il giardino francese a' suoi
  piedi, il sasso coronato di rovine che porta sopra
  uno scaglione la chiesa, e tutta la verde valle
  corrente giù al piano sconfinato, Elena sussurrò a
  Daniele, compiendo la interrotta frase di prima: </p>
<p> "Non devi pensar mai ch'io ti voglia meno bene." </p>
<p> Egli lo sapeva, ma ogni volta che la dolce bocca
  diceva così, era come una gioia nuova, un
  esaltamento della vita in ogni fibra. Fremeva ora
  di doversi contenere, di non poterle almeno
  prender le mani, chieder che gli parlasse di
  questa misteriosa lettera, che dividesse con lui
  tutte le sue pene, che avesse fede in esso, e
  anche speranza, perchè egli si sentiva forte da
  poterla aiutar con il consiglio e con l'opera in
  qualunque difficoltà. </p>
<p> Gli occhi suoi lo dissero ed ella intese, i suoi
  propositi di segreto l'abbandonarono, pensò che,
  se in quel momento fossero stati soli, avrebbe
  voluto piegargli la fronte sul petto e dirgli
  tutto, tutto. Mai nè lui nè lei avean sofferto
  tanto di non esser soli come in quel punto. </p>
<p> "Hai udito" diss'egli, "che forse torno a Roma?" </p>
<p> Le sue labbra segnarono poi, senza voce, queste
  due parole: "Per te." </p>
<p> E quando egli mostrò a Clenezzi la colonna
  antica portata lì dalle terme di Caracalla e gli
  lesse con calda voce l'iscrizione latina, Elena
  intese bene che la leggeva per lei, che diceva a
  lei: "D'inverno e d'estate, da presso e da
  lontano, sin ch'io viva e più in là. <hi>Usque dum
  vivam et ultra</hi>". Profondo suono, pieno di
  mistero. </p>
<p> Clenezzi domandò la storia di quell'epigrafe.
  Cortis non la sapeva o non la volle dire. </p>
<p> Di quanta invidia eran degne quelle due mani
  così fortemente congiunte senza che il mondo
  nemico potesse conoscere mai nè il viso nè il nome
  di chi si amava tanto! </p>
<p> "Andiamo, andiamo" disse Lao "che si è
  riscaldati e qui c'è aria. A me poi mi danno
  fastidio quelle due mani sempre lì unite. Spero
  una volta o l'altra, venendo qua, di trovarne una
  sola. Del resto, a momenti piove. Un bell'affare!" </p>
<p> Non pareva ancora che dovesse piovere, ma pure
  il cielo era quasi tutto coperto quando la
  comitiva calò nella conca verde fra il poggio e il
  monte, verso il gran tiglio caro ad Elena, che ora
  non lo guardò nemmeno. Cortis aveva proposto di
  scendere pel valloncello al viale di carpini e
  quindi al lago. Il sentiero, corroso qua e là, non
  era, in principio, troppo facile. Elena e Cortis
  passarono, ma Lao, dopo aver brontolato parecchio
  allungando e ritirando ora un piede ora l'altro,
  tastando il terreno col bastone, dichiarò che
  Clenezzi e lui non passerebbero, girerebbero a
  destra, rifacendo un tratto di via per riuscire
  poi essi pure sul viale dei carpini. Elena fu
  presa da un tremito interno, si sentì venir meno,
  oscurare il pensiero. Coloro tornarono indietro. </p>
<p> "Finalmente!" sussurrò Cortis rivolto a lei col
  viso scintillante; e fu atterrito dagli occhi
  fissi, torbidi che lo guardavano, dal piegare
  stanco della persona. Le cinse la vita con un
  braccio ed Elena vi si appoggiò palpitando,
  tacendo, guardandolo sempre con gli occhi spenti.
  Egli la supplicava, ansioso, di parlare, di
  confidarsi a lui, ma ella non poteva ancora. Gli
  posò una mano sulla spalla, chinò alla mano gli
  occhi torbidi, vi chinò adagio adagio il viso e
  disse sottovoce: </p>
<p> "Devo andar via." </p>
<p> "Oh" diss'egli, "ma per poco?" Sentiva bene che
  non doveva esser per poco; tuttavia non si
  aspettava le due parole terribili: </p>
<p> "Per sempre." </p>
<p> Non rispose, se la strinse convulso al petto. </p>
<p> "Ma forse non posso, sai" diss'ella. </p>
<p> Non rispose ancora, la cinse anche con l'altro
  braccio, Elena alzò il viso, gli occhi più sereni. </p>
<p> "Forse non posso" ripetè, "forse resto qui." </p>
<p> Era la muta, paurosa passione di lui che la
  faceva parlar così tutta tremante ma meno smorta e
  con un vago sorriso negli occhi. Pareva che
  temesse di avergli fatto troppo male. </p>
<p> "Sicuro" diss'egli senza rallentar la stretta,
  "sicuro che stai qui; ma come puoi neppur pensare
  ad andar via per sempre! Come lo puoi dire? Come
  puoi credere che ti lascerei partire?" </p>
<p> Ella fece un leggero movimento per sciogliersi
  dalle sue braccia, fu obbedita subito. Gli posò
  quindi ancora la fronte sulla spalla. </p>
<p> "Avrei dovuto tacere" disse. "Tu stesso me
  l'avevi consigliato." </p>
<p> "Io?" </p>
<p> "Sì, iersera, quando ti domandai se quella
  persona che voleva partire avrebbe fatto bene a
  dirlo, e tu... mi hai risposto... che non avrebbe
  fatto bene." </p>
<p> Elena parlava a singhiozzi, a sussulti, premendo
  forte, con la fronte, la spalla di Cortis. Le
  ultime parole non potevano uscire quasi. </p>
<p> "<hi>Forse</hi>, ti ho detto. Non avrebbe fatto
  bene, se..." </p>
<p> Non compiè la frase, non disse: se si credeva in
  dovere di partire. Rimase muto; parve colpito da
  un pensiero nuovo. </p>
<p> "Vedi?" sussurrò Elena. Cortis protestò
  impetuosamente. Aveva risposto male, la sera
  prima, se aveva risposto così. Voleva ella
  servirsi di una parola buttata là senza
  riflettere, senza poter indovinare che la si
  prenderebbe per un consiglio? </p>
<p> "Raccontami tutto" diss'egli. </p>
<p> Ella guardò un momento il pendìo ombroso al suo
  fianco. </p>
<p> Cortis fece atto di aiutarla a sedere. Rispose,
  accennando del capo, che no, e rimase in piedi con
  le due mani entro quelle di Cortis, col viso
  basso. Aperse le labbra a due o tre riprese con un
  anelito che subito moriva senza voce. Egli,
  intento, palpitante, aspettava. </p>
<p> Non si udì che il gorgoglìo del ruscelletto
  laggiù fra i sassi neri e le ninfee, che un
  bisbiglio di pioggerella minuta nel fogliame delle
  acacie. Qualche gocciolina lo trapassava, ma nè
  Cortis nè Elena se ne avvidero. Ella finì con
  crollare il capo e dire: </p>
<p> "Ora non posso." </p>
<p> Cortis sospirò. </p>
<p> "La lettera è di tuo marito?" diss'egli. "È lui
  che ti vuol togliere di qua?" </p>
<p> Ella accennò di sì. </p>
<p> "Ma per sempre? Come per sempre?" </p>
<p> "Sì" diss'ella. "Ora non puoi capire; ti
  spiegherò." </p>
<p> Tacquero ambedue. Scorsi pochi istanti, Elena
  osservò timidamente che bisognava scendere per non
  far troppo aspettare gli altri. Scesero senza dir
  parola, ella davanti, egli dietro. Elena si fermò
  presto, gli stese la mano, dicendo con voce
  angosciata: </p>
<p> "Sei in collera?" </p>
<p> Egli afferrò la gelida mano, v'impresse le
  labbra. </p>
<p> Un altro passo ed Elena si voltò ancora, lo
  guardò in silenzio, con gli occhi luccicanti, si
  provò a sorridergli. </p>
<p> Trovarono vuoto il viale di carpini; gli altri
  erano passati, senza dubbio. S'incamminarono a
  sinistra verso il lago. Uscendo dall'oscuro viale
  nel chiarore del cielo bianco, del bianco specchio
  d'acqua, si fermarono. Silenzio e deserto; non una
  persona, non una voce. Solo allora, vedendo
  bagnata l'erba della riva, Elena s'avvide ch'era
  piovuto. Adesso non pioveva più, l'acqua taceva,
  immobile. Ma certo lo zio Lao era tornato
  indietro. </p>
<p> Elena sedette sul tronco dove s'era seduta il
  giorno prima e non guardò che fosse umido. Era
  tanto stanca! Appoggiato il gomito destro al
  ginocchio e il viso sul palmo, guardava il lago.
  La montagna velata di nebbia, i carpini in giro,
  l'erbe cadenti dal ciglio della riva, e lei
  stessa, la muta figura accorata, parevano
  inchinarsi al mistero dell'acqua profonda,
  interrogarne il silenzio. </p>
<p> "Vuoi parlare, adesso?" disse Cortis piano. Ella
  fe' segno di no. Cortis le sedette accanto. </p>
<p> "Ti amo troppo" diss'ella con voce spenta,
  guardando sempre nell'acqua. "Sono troppo debole." </p>
<p> "No, no" soggiunse subito, temendo, a una
  esclamazione di Cortis, essere stata fraintesa.
  "Non dico in quel senso, di quello non ho paura,
  so bene che tu sei tanto nobile, tanto forte; e
  non credo neppur io di esser troppo debole in quel
  senso. Dico che non ho la forza di parlare perchè,
  non so, mi pare che se parlo sarà finita, andrò
  via e non ti vedrò più." </p>
<p> Afferrò a un tratto con ambo le mani, ansando,
  quelle di Cortis, lo chiamò, soffocata dalla
  passione: </p>
<p> "Daniele! Daniele!" </p>
<p> Egli si sciolse dolcemente da quella stretta,
  andò a vedere se vi fosse nessuno sul viale.
  Nessuno. Allora tornò da lei, le porse la mano. </p>
<p> "Andiamo" diss'egli. </p>
<p> Ella si alzò, docile, cercando leggere nel viso
  risoluto di lui. </p>
<p> Cortis le prese il braccio, la trasse verso il
  viale. </p>
<p> "Bisogna aver forza" disse. "Bisogna
  raccontarmi, tutto, assolutamente, subito." </p>
<p> Ella tremava e non rispondeva. </p>
<p> Egli ripetè "subito." </p>
<p> "Lo devo proprio?" diss'ella. "Lo devo proprio?" </p>
<p> "Dunque" rispose Cortis "cosa scrive tuo
  marito?" </p>
<p> Ella obbedì, affascinata, come sempre, da quella
  voce, si sforzò d'incominciare la storia dolorosa.
  Dovette rifarsi da capo cinque o sei volte perchè
  il tremito interno le rompeva la parola. Non
  sapeva raccapezzarsi, smarriva il filo del
  racconto, dimenticava ora una cosa ora l'altra.
  Camminavano adagio, lei con la testa bassa, con
  una irrequietudine convulsa delle mani, delle
  braccia, di tutta la persona; lui un po' curvo
  pure, ma freddo, guardando diritto davanti a sè,
  interrompendo di tratto in tratto con brevi
  domande. All'ultima svolta del viale, mentre Elena
  raccontava il suo colloquio notturno col barone in
  via delle Muratte, la solenne promessa datagli, la
  scena del revolver, si fermò cupo, l'ascoltò in
  silenzio sino a quando ella ebbe detto dell'ultima
  lettera scritta da lei al marito prima di lasciare
  Roma. </p>
<p> "E la risposta è venuta oggi?" diss'egli. </p>
<p> "Sì." </p>
<p> "Dammela." </p>
<p> Cortis prese la lettera, se la pose in tasca
  senza leggerla. </p>
<p> "Adesso la tengo io" diss'egli, rispondendo agli
  occhi attoniti di Elena. "La leggerò più tardi;
  quando sarò solo, sai, e tranquillo." </p>
<p> Si ripose in cammino con lei senza soggiunger
  parola su quanto aveva udito. A pochi passi dal
  cancello incontrarono un contadino che veniva in
  cerca di loro. Il signor conte Carrè e un altro
  signore erano nella villa ad aspettarvi la
  carrozza di casa Carrè. Cortis volle ch'Elena
  tardasse un poco a farsi vedere da loro, la fece
  sedere sul prato. </p>
<p> "Ho avuto lettera anch'io da Roma" diss'egli
  dopo un lungo silenzio. "I miei amici vogliono
  subito un <hi>sì</hi> o un <hi>no</hi> riguardo
  alla direzione del giornale." </p>
<p> Ella tacque ed egli pure. Intanto uscì ancora il
  sole bruciante come quando è piovuto e vuol
  piovere. </p>
<p> "Per te fa troppo sole, qui" diss'egli. "Vuoi
  che andiamo?" </p>
<p> L'alzò quasi di peso da terra. Elena camminava a
  stento, tutta abbandonata sul braccio di suo
  cugino che al cancello le disse: </p>
<p> "Confida in me." </p>
<p> Ella strinse, per tutta risposta, quel caro
  braccio, parve rianimarsi, camminar meglio.
  Entrarono dal porticato rustico nella spianata,
  quando ci entrava dall'altra parte il
  <hi>landau</hi> chiuso di casa Carrè, e il conte
  Lao usciva con il suo compagno dalla sala della
  gradinata. Pareva rannuvolato anche lui. Clenezzi
  salutò Elena come se fosse scampata dal diluvio,
  ma Lao la guardò appena, non le chiese dove si
  fossero trattenuti. Cortis disse che restava a
  Villascura fino all'ora del pranzo. Elena trasalì
  ma non parlò, anche perchè suo zio, ripetendo
  "presto, presto", la spinse con un braccio in
  carrozza, vi spinse il senatore e, salitovi in
  fretta e in furia anche lui, gridò al cocchiere di
  partire. </p>
<p> Cortis non si mosse fino a che la carrozza non
  ebbe svoltato, a destra, il canto della villa. Gli
  occhi suoi poterono ancora incontrare per un
  attimo, quelli di Elena. Poi salì in casa, diede
  ordine che nessuno entrasse da lui non chiamato,
  si chiuse nel suo studio. </p>
<p> Come fu solo, trasse la lettera del barone,
  l'avventò, con uno scoppio di collera, a terra.
  Quindi alzò gli occhi al ritratto di suo padre
  appeso là sopra il divano in faccia alla
  scrivania, stette a contemplarlo, palpitante. Era
  una bella faccia leale, tranquilla, severa. </p>
<p> "Eri più forte, tu" disse il figlio, ad alta
  voce. "Mi sfogo così, ma sarò degno di te, sai.
  Questo sempre." </p>
<p> Dopo di che raccolse la lettera, e,
  squadernatala sulla scrivania e spianatavela con
  una gran palmata, vi si buttò su, piantandovi i
  gomiti a lato, reggendosi con le mani la testa, e
  lesse: </p>
<p>Roma, 14 aprile 1882.</p>
<p>"Cara moglie, </p>
<p> "Tu che leggi dei romanzi, o almeno ne leggevi,
  perchè adesso non so più da un pezzo cosa diavolo
  tu faccia, troverai naturale quello che mi
  succede, a me, da un mese a questa parte: ma ch'io
  perda l'anima dieci volte se ne capisco niente. </p>
<p> "Incominciamo da questa, che il Governo mi paga
  i debiti. Perchè non si deve dire, non si deve
  sapere, ma è il Governo; l'ho capito bene dalle
  mezze parole dell'avvocato. Questa è la meno
  strana, del resto, perchè il Governo deve molto a
  tuo marito; ma molto! La seconda è questa, che
  giorni sono mi viene a trovare Spurway, quel mio
  parente inglese della casa Spurway and C. di
  Yokohama. Gli parlo di quella maledetta America,
  gli domando dove potrei andarmi a cacciare ed egli
  m'invita a Yokohama dove sono tanti semai
  italiani, mi propone un collocamento, se andassi
  con mia moglie, assai conveniente per tutt'e due.
  L'avvocato mi cambia subito l'America in Yokohama.
  Anche questa è accomodata e mi pare un sogno. La
  terza poi non mi è ancora successa, ma sta, a
  quanto pare, per succedermi, ed è questa: che tu
  vieni al Giappone con me, di tua libera volontà. </p>
<p> "Ora ti dico che se fossi andato in America a
  caso, come credevo di andarci, molto probabilmente
  ti avrei sciolta dalla tua promessa e sarei
  partito solo, con quei cinque o sei anni di vita
  disperata che mi pare di avere ancora nel ventre.
  Così invece ci tengo alla tua venuta meco. Voglio
  mostrarti in questo <hi>refugium peccatorum</hi>
  di Yokohama, che c'è del buono in me e che ti
  voglio bene più che tu non pensi; spremute le
  quali virtù dalla mia pelle, potrò forse andare ai
  vermi in istato di grazia anche presso di te. </p>
<p> "Questa nuova combinazione fa sì ch'io non possa
  lasciarti tutto il tempo che desideravi, perchè si
  parte con Spurway il 19." </p>
<p> Cortis si fermò a pensare che giorno fosse il
  19. S'era a domenica 16; dunque mercoledì, subito!
  La lettera proseguiva:</p>
<p> "C'è il compenso che partiamo da Venezia, come
  volevi tu. Avremo il <hi>Bokhara</hi> della
  Peninsulare dove staremo benissimo. Bisogna che tu
  sia a Venezia, al più tardi, il 18 sera.
  Telegrafa, se credi, il 18 mattina a T. Spurway,
  <hi>Hôtel Britannia</hi>, e sarò a prenderti alla
  stazione. Se non hai tempo di far molti bagagli
  non te n'incaricare perchè Spurway mi dice che
  torna conto provvedersi laggiù; e danaro ne
  avremo. A ogni modo, della roba se ne può far
  venire più tardi.</p>
<p> "Non so come te la caverai dalle unghie
  dell'illustrissima signora contessa e del
  nobilissimo signor conte e di quell'altro tuo
  reverendissimo spasimante beato Daniele D.C.D.G. A
  questo ci penserai tu.</p>
<p> "A rivederci il 18 a Venezia. Lo fai per virtù,
  ma, siamo giusti, rinunci a una bella vita, e,
  perdio, ti stima</p>
<p>il tuo fedele marito CARMINE."</p>
<p> Cortis spinse via con un atto sdegnoso il
  foglio. La fantasia gli faceva dire al barone:
  "Pagati i debiti? Le ne resta uno verso mio padre
  e lo pagherà a me." Ed ecco che gli stava di
  fronte con la spada in pugno, furioso. Afferrò la
  lettera, se la cacciò in tasca, a precipizio; poi
  sedette alla scrivania, v'incrociò su le braccia e
  appoggiò alle braccia la fronte. La rialzò subito,
  avventò in alto le pugna strette, le scosse
  rabbiosamente. Quindi si levò in piedi, passeggiò
  su e giù per lo studio, abbandonandosi a questo
  pensiero che Elena lo amava oramai così forte da
  non poter avere un'altra volontà che la sua. Tutta
  tutta era in sua balìa; egli poteva dirle "ti
  prendo l'anima e la vita, ti voglio qui." Cacciò
  ancora la mano alla lettera per veder meglio se il
  barone parlasse o no di promesse fattegli da
  Elena, se vi fosse o no un'allusione alla
  possibilità ch'ella mancasse al convegno. </p>
<p> Gli venne tratta, per errore, la lettera de'
  suoi amici di Roma. Dio, com'era possibile pensare
  a Roma in questo momento? La fece in due pezzi,
  trasse l'altra, la rilesse. Non c'era niente. </p>
<p> Ora bisognava andare a casa Carrè, vederla, non
  lasciarla sola in quei momenti! </p>
<p> Nell'aprir l'uscio dello studio ebbe la fulminea
  visione della partenza d'Elena, della propria
  solitudine. Rimase lì con la mano alla chiave.
  Finalmente, udendo camminare e parlare di fuori,
  uscì. </p>
<p> V'erano il notaio Picuti e altri del paese
  venuti per un atto di scusa a proposito del famoso
  indirizzo ch'era stato sottoscritto da parecchi
  senza leggerlo, per compiacere altrui. </p>
<p> Questa deputazione annunciò in pari tempo a
  Cortis che si stava preparando un altro indirizzo.
  Lo si pregava intanto di non precipitar nulla, di
  non offrire dimissioni. Cortis ringraziò molto
  affabilmente: disse che, quanto alle dimissioni,
  non poteva prometter nulla, che si sentiva stanco,
  stanco; nel corpo e nello spirito. A ogni modo, la
  sua decisione dipendeva da altri avvenimenti
  tuttora incerti. </p>
<p> Congedatosi da coloro, s'incamminò rapidamente
  verso villa Carrè. Quando giunse al cancello gli
  venne un dubbio. Aveva la lettera? O era rimasta
  nello studio di Villascura? Gli pareva di smarrire
  il cervello. La lettera non era rimasta a
  Villascura. Nel porvi la mano, un doloroso spasimo
  gli contrasse tutti i nervi. Si morse il labbro,
  si sarebbe compresso il cuore se avesse potuto.
  Era egli che doveva diriger lei, esser tranquillo,
  esser forte! </p>
</div>
<div type="chapter">
<head>CAPITOLO VENTIDUESIMO</head>
<head>COME GLI ASTRI E LE PALME</head>
<p> Non fu possibile a Cortis ed Elena rimaner soli,
  prima del pranzo, neppure un istante. Elena uscì
  in giardino pensando che Cortis ve l'avrebbe
  raggiunta; ma Cortis credette leggere un sospetto,
  un'attenzione insolita negli occhi del conte Lao,
  ancora torbido; e non si mosse. Le ne disse il
  perchè con gli occhi quand'ella rientrò delusa,
  trepidante come se temesse un abbandono. Non
  soffriva meno, lui; ma era padrone di sè. Elena
  invece non sapeva più dominarsi; allegò un forte
  dolor di capo. Parlò pochissimo, e mai a Cortis;
  ma lo guardava troppo spesso, con gli occhi pieni
  di fuoco triste. </p>
<p> Il caffè fu servito in loggia. La contessa
  Tarquinia propose una trottata in Val di Rovese.
  Avrebbe fatto bene anche a Elena, secondo lei.
  Clenezzi domandò se si sarebbe raggiunto il
  confine austriaco. No, era troppo lontano per
  andarvi dopo pranzo. Al confine si poteva andare
  lunedì o martedì, partendo la mattina. Elena posò,
  con mani tremanti, la sua tazza di caffè. </p>
<p> "Mi rincresce" diss'ella, "ma forse martedì devo
  andare in città. Anzi vi pregherò, se vado, di
  darmi i cavalli." </p>
<p> Suo zio e sua madre non capivano perchè dovesse
  andare proprio martedì. Elena rispose escludendo
  il <hi>forse</hi> di prima, affermando la
  necessità di questa corsa senz'addurne ragione
  alcuna. Aspettava con ansia una parola di Cortis,
  un eccitamento a differire. Non venne; Cortis
  s'era voltato a guardare le praterie. </p>
<p> "Allora" disse la contessa dopo un po' di
  riflessione "potrete andare mercoledì." </p>
<p> Ma Elena non prometteva di tornare dalla città
  prima di mercoledì sera. Pensò che, se partisse,
  la sua famiglia non dovrebbe sospettar di nulla
  fino a quando ella non fosse in mare. Lao si
  stizzì. </p>
<p> "Che affari hai?" diss'egli. </p>
<p> La contessa s'interpose subito, osservò che si
  poteva differire a giovedì. Qui il senatore
  Clenezzi mise in campo, con molte cerimonie, le
  sue ragioni di lasciar Passo di Rovese martedì.
  Esclamazioni. In quel punto il <hi>landau</hi>,
  scrosciando sulla ghiaia, venne a fermarsi davanti
  alla loggia, troncò il dialogo. </p>
<p> Si voleva che il conte Lao salisse in carrozza
  con Elena, Clenezzi e Cortis, ma il conte rispose
  che di pazzie ne aveva fatte abbastanza, quel
  giorno. Cercavano di mandarlo all'altro mondo? </p>
<p> "Senti, piuttosto" diss'egli ad Elena. La prese
  a braccetto, le sussurrò all'orecchio che, al
  ritorno, salisse da lui: le doveva parlare. </p>
<p> La contessa Tarquinia prese, in carrozza, il
  posto di suo cognato. Elena e Cortis erano seduti
  di fronte. Sulle prime la contessa cercò tener
  vivo il dialogo, ma con poco frutto. Gittava delle
  occhiate inquiete a Elena e anche a Cortis. Non
  parlavano mai; cosa avevano? Finì con ammutolire
  anche lei. </p>
<p> La carrozza correva lungo una delle selvagge
  pareti giganti fra cui scende il Rovese. Quante
  volte Elena e Cortis non avevano fatta quella
  strada! Pochi giorni prima n'erano calati al fiume
  per un viottolo dov'ella aveva dovuto talvolta
  appoggiarglisi tutta. Passando di là si
  guardarono, si ricordarono l'un l'altro,
  tacitamente, quei momenti felici. Si guardavano
  con pochissima prudenza, oramai. Quel correre
  silenzioso nell'ombra, fra montagne enormi, verso
  paesi reconditi, li faceva sognare, dimenticar
  tutto che non fosse la passione. Non udirono
  neppure la voce di Clenezzi che domandò loro il
  nome di due squallide torri in rovina, sedute
  sugli scogli di là dal Rovese a guardar giù la
  ghiaia bianca. La contessa Tarquinia rispose per
  essi. </p>
<p> Al ritorno la contessa fece fermare presso il
  ponte della Pria. Bisognava scendere, mostrare a
  Clenezzi, dal ponte, le casupole accoccolate per i
  macigni sullo sfondo pittoresco della gola, e,
  abbasso, lo spacco dove va, chiusa, l'acqua verde,
  potente, a spandersi poi giù verso i prati, in un
  largo clamor di spume. Elena si appoggiò al
  parapetto, fissando le rocce appassionate,
  tragiche. Cortis le si piegò vicino. </p>
<p> "Per parlarci" sussurrò, "se non possiamo
  stasera, domattina alle sei in loggia." </p>
<p> E raggiunse Clenezzi all'altro parapetto. </p>
<p> Anche questo tormento, pensava Elena, di non
  poterci parlare, di non poter stare insieme
  liberamente! Bisognerebbe proprio aspettare fino
  all'indomani? </p>
<p> Appena tornata a casa salì dal conte Lao. Sulle
  scale ricordò quell'altra sera in cui era salita
  dallo zio dopo le parole misteriose di Daniele:
  "Una cosa grave." E adesso! </p>
<p> Il conte Lao era ancora molto scuro. Sdraiato
  nella sua poltrona, teneva sulle gambe una coperta
  di mal augurio. Girò appena il capo a salutar sua
  nipote. </p>
<p> "Son qui, zio" diss'ella. </p>
<p> "E son qui anch'io e avrei fatto meglio a non
  muovermi mai. Con quell'aria, con quell'umido
  d'oggi, sento che mi son tornati tutti i miei
  malanni. Me lo merito. Ho voluto fare il bravo e
  sono il caval di Gonella. Ma questo non importa.
  Ho anche un dispiacere." </p>
<p> "Che dispiacere, zio?" </p>
<p> Era una gran fatica per Elena di stare attenta a
  quel che egli diceva, di pigliarvi interesse. </p>
<p> "Ho avuto una lettera da Roma, oggi" rispose il
  conte. "Un biglietto della Cortis che mi
  accompagna questo foglio qui. A te; leggi." </p>
<p> Elena prese il foglio, si fece alla finestra per
  leggerlo. Era una lettera dell'arciprete alla
  signora Cortis, in cui si parlava molto dei
  frequenti passeggi di Cortis con Elena, dei
  commenti che se ne facevano in paese. Il signor
  arciprete non voleva pronunciar giudizi temerari,
  ma deplorava lo scandalo e la nessuna cura di
  evitarlo. Egli avrebbe voluto parlarne con
  qualcuno della famiglia, ma non l'osava; preferiva
  rivolgersi a lei che forse avrebbe avuto mezzo di
  far qualche cosa. La signora chiedeva al conte
  Lao, nel suo biglietto, se fosse persuaso, adesso,
  di quanto gli aveva detto a Roma. </p>
<p> "Quell'asino intrigante non porterà più i piedi
  qua dentro" disse Lao "ma..." </p>
<p> Elena, che leggeva ancora tenendo la lettera a
  due mani, la sbattè giù a mezza persona, si eresse
  fieramente. </p>
<p> "Ma cosa?" diss'ella. </p>
<p> "Ohe!" fece Lao. "Bambina! Calma!" </p>
<p> "Nessuna calma! Cosa vuoi dire?" </p>
<p> "Cosa voglio dire?" </p>
<p> La considerò in silenzio, poi le stese la mano.
  "Senti, Elena." </p>
<p> Ella non si mosse nè rispose. Egli le accennò
  allora col capo di avvicinarsi, le ripetè con
  dolcezza: </p>
<p> "Senti." </p>
<p> Ella venne lenta, riluttante. Ci volle un altro
  silenzioso invito perchè prendesse la mano
  stesale. </p>
<p> "Insomma" esclamò il conte dopo un breve
  indugio, "fino a stamattina sono stato cieco, ma
  poi no." </p>
<p> Elena non arrossì, non abbassò il viso. </p>
<p> "E cos'hai veduto?" diss'ella fremendo. "Hai
  veduto il mio cuore? Il cuore è libero. Hai
  pensato delle cose cattive?" </p>
<p> "Ho pensato che col tuo carattere tu soffrirai,
  ti tormenterai Dio sa quanto; e ho pensato che
  Daniele fa molto male di attaccarsi a te. Diavolo!
  malissimo!" </p>
<p> "Non devi dir questo, zio; non devi dir questo!"
  proruppe Elena, piegandosi, tutta anelante, a suo
  zio. "È tanto nobile, sai, zio mio! È tanto..." </p>
<p> Non potè soggiunger parola. Si sentiva
  soffocare. </p>
<p> "Lasciamo stare, cara" rispose il conte. "Non
  dico mica che non sia nobile. Credo. Capisco
  benissimo quel che vuoi dire, ma son cose che
  cominciano sempre così, sai, fra gente come voi, e
  finiscono poi come fra gli altri che non sono
  nobili. Gli uomini sono uomini. Lui è migliore di
  tanti altri, ma è di carne ed ossa anche lui. Io
  non credo nè ad angeli nè a santi, lo sai bene. Se
  ci fosse il divorzio avrei preso moglie anch'io. E
  non l'avrei cambiata mai! E sarei stato felice! Ma
  il divorzio non c'è, e tu non hai voluto che
  quell'altro... Quella è stata una bestialità!
  Basta, non ne parliamo più. Adesso c'è da pensare
  all'onor tuo e della famiglia." </p>
<p> "Se è nelle mie mani è in buone mani" rispose
  Elena fieramente, strappandosi da lui per uscire.
  "No, no" soggiunse perchè la richiamava. "Non
  dovevi dirmi questa parola, tu." </p>
<p> Presa da un singhiozzar convulso, senza lagrime,
  appoggiò la fronte allo stipite della porta. Lao
  buttò via la coperta, si alzò per andar da lei; ma
  ella fece l'atto di respingerlo col braccio teso,
  senza volgere il capo. </p>
<p> "Mi passa subito" disse. "Mi passa subito. Sta
  quieto." </p>
<p> Ma Lao non poteva star quieto. Un po' si
  rimproverava, un po' si rammaricava, spiegava le
  proprie parole. Non aveva voluto dire ch'ella
  potesse disonorarsi. </p>
<p> "Se me l'avesse detto la mamma" mormorò Elena
  dolorosamente "sarebbe niente; ma tu, zio!" </p>
<p> "Ma io" rispose Lao "parlavo del mondo, dei suoi
  giudizi, dell'andar per le bocche della gente." </p>
<p> "Oh, il mondo!" </p>
<p> Non vi poteva essere, nella voce di lei, maggior
  dolore, maggior disprezzo. </p>
<p> "Cara mia" disse Lao, piccato. "Io sarò uno
  stupido, ma la buona e la cattiva fama sono sempre
  state qualche cosa. E se una signora ha l'aria di
  condursi male e la sua famiglia ha l'aria di
  essere compiacente, capisci!" </p>
<p> Gli occhi di Elena lampeggiarono. </p>
<p> "Io non ho l'aria di condurmi male" diss'ella. </p>
<p> "<hi>Se</hi>, dico! <hi>Se</hi> ha l'aria!" </p>
<p> Elena lo guardò ancora. Cosa potè vedere in quel
  caro viso serio serio, mortificato? L'espressione
  del suo venne rapidamente mutando. </p>
<p> "Oh zio, zio!" diss'ella, e gli si slanciò nelle
  braccia. "Tienmi qui con te, sempre con te! Non ho
  niente, sai, da rimproverarmi, neppur un
  pensiero!" </p>
<p> Lo stringeva, lo stringeva, parlava con voce
  rotta da singulti. </p>
<p> "Per amore del Cielo!" esclamò il povero Lao,
  commosso, spaventato. "Cosa ti pensi? Che ti
  voglia mandar via? Cosa ti pensi? Matta che sei!" </p>
<p> Si mise a ridere forte nervosamente. </p>
<p> "Matta che sei! Non sai che non ci ho che te, al
  mondo? Cosa ti pensi? Ma no, cara, ma quietati.
  Cosa vuoi? Mi faceva una gran pena che tu ti
  trovassi in una condizione da soffrire; sai, cara?
  Lo so bene che non hai niente a rimproverarti. Non
  avevi bisogno di dirmelo. Ma quietati, via,
  quietati." </p>
<p> Se la serrava al petto, le accarezzava i capelli
  con tenerezza materna. </p>
<p> "Adesso va" disse. "Va a far le mie scuse col
  senatore. Digli che non scendo perchè non sto
  bene; che vado a letto presto. Guarda se volesse
  far due passi con te e con Daniele. Potreste andar
  giù al ponte di Rovese che lui non v'è ancora
  stato." </p>
<p> Adesso, solo adesso, al suono della voce mite,
  cadevano le lagrime ad Elena. </p>
<p> "Va, va" insisteva Lao, dolcemente. Ella non si
  moveva, pareva che non udisse. Suo zio intese che
  non volesse uscire così turbata, che aspettasse di
  ricomporsi. </p>
<p> "Si è divertito, Clenezzi" diss'egli, "alla
  trottata? Fino a dove siete andati?" </p>
<p> Elena gli abbassò il viso sul petto. </p>
<p> "E la mamma?" mormorò. </p>
<p> "Cosa, cara?" </p>
<p> "La mamma? Lo sa di questa lettera?" </p>
<p> "No, cara. Io non le ho parlato di sicuro." </p>
<p> Tacquero un momento. Poi Lao tornò a dire che
  oramai doveva proprio andare. Ella alzò il viso,
  gli sorrise, gli baciò, rizzandosi sulla punta dei
  piedi, le guance, e uscì. </p>
<p> Si trascinò a fatica nella sua cameretta. Si
  sentiva talmente male, talmente spossata! Cadde
  sul letto e vi giacque come morta, bevendo a sorso
  a sorso anche quest'altro dolore, che il suo
  segreto non era più suo. </p>
<p> Entrava dalla finestra il vento fresco della
  sera, l'odor delle rose e del glicine, la ruvida
  voce dolente del fiume. Dal fogliame agitato delle
  rose traspariva un chiarore caldo; la camera era
  quasi scura. Altro non vi si moveva che l'ombra
  delle foglie inquieta sul pavimento; altro non si
  udiva che il correr trepido di un piccolo orologio
  invisibile. Elena sognava ad occhi aperti: era
  malata e non poteva muoversi dal letto; egli
  veniva a tenerle compagnia, a leggerle. Passavano
  mesi in questo stato, passavano anni ed ella
  diceva a se stessa: "Vedi come sei cattiva? Tu non
  credevi che il Signore si occupasse di te, ed egli
  è stato invece tanto buono con te." Ecco, Daniele
  era lì seduto accanto al letto, leggeva con la sua
  bella voce grave, la guardava ogni tanto, le
  sorrideva, le posava pian piano le labbra sui
  capelli; ah! Stese le braccia, lo chiamò
  sottovoce: </p>
<p> "Daniele! Daniele!" </p>
<p> Non rispondeva che il rombo del fiume, come un
  pianto delle cose nella solitudine. </p>
<p> Intanto si faceva sempre più scuro; attraverso
  il fogliame delle rose si vedeva tremare una
  stella. </p>
<p> Quando Elena se n'accorse, si rizzò sbigottita a
  seder sul letto. Che ore erano adesso? Da quanto
  tempo giaceva lì? Non ne sapeva niente, come se
  uscisse da un sonno profondo. Forse era tardi,
  forse non potrebbe più veder Daniele. Il capo le
  ardeva, le doleva forte, ma che importava? Si
  ravviò in fretta i capelli, a caso, perchè non
  aveva lume; e discese. Sulle scale incontrò sua
  madre che veniva in cerca di lei, credendola
  ancora presso suo zio. </p>
<p> "E il tuo mal di capo?" diss'ella. </p>
<p> Elena rispose che lo aveva ancora, che sarebbe
  probabilmente andata a letto presto. Le gambe le
  tremavano, discendendo; non le sentiva quasi più.
  Dovette afferrar il cordone lungo la parete.
  Cercava intanto raccapezzarsi sul colloquio avuto
  collo zio: la sua testa era così confusa! Si
  ricordò, le tornò un lampo di sdegno, un lampo,
  con lo sdegno, di vigore. </p>
<p> In sala non c'era nessuno. Cortis e Clenezzi
  erano in giardino sui sedili di ferro verso il
  cipresso. La contessa Tarquinia non capiva come si
  potesse affrontar quel vento. Soffiava forte, ora,
  muggiva negli abeti. Ma Elena ne aveva bisogno, e
  uscì mentre Clenezzi rientrava. Egli tentò
  trattenerla, e non riuscendoci, voleva tornar
  fuori con lei, ma la contessa gli disse: "Lasci
  andare i matti" e lo tenne seco. </p>
<p> Elena e Cortis stettero un momento senza
  respiro, attendendo che Clenezzi tornasse fuori,
  che la contessa venisse a chiamarli. La udirono
  ridere in sala, allontanandosi. Allora Elena
  afferrò la mano di Cortis. </p>
<p> "Hai visto?" diss'ella. </p>
<p> Era scuro, oramai, e dalla sala non potevano
  esser veduti. Cortis, per tutta risposta, sciolse
  con impeto la propria mano, ne cinse la spalla di
  lei, la piegò a sè. </p>
<p> "Non vado mica via, sai" sussurrò Elena con voce
  morente, cedendo. "Non vado, non posso. Sto qui
  vicino a te, sempre vicino a te, sempre." </p>
<p> Egli rallentò la stretta, non ebbe una parola,
  non un atto di gioia, non uno slancio d'affetto. </p>
<p> "Oh Signore!" esclamò Elena affannosamente,
  rialzandosi. "Parlami, Daniele; dimmi tu, allora,
  quel che devo fare. Tutto quello che tu vuoi,
  tutto, tutto! Io non posso più neppur pensare." </p>
<p> "Insomma" gridò la contessa Tarquinia, aprendo
  la porta della sala, "volete proprio pigliarvi un
  malanno?" </p>
<p> "Veniamo subito, zia" rispose Cortis. </p>
<p> In quel momento entrava in sala, dalla parte
  opposta, la solita compagnia del tresette. La
  contessa si allontanò. </p>
<p> "Dunque?" disse Elena. </p>
<p> Cortis le strinse le mani silenziosamente. </p>
<p> "Adesso no" diss'egli poi. "Adesso non c'è tempo
  di parlare. Domattina, non è vero? Alle sei, in
  loggia." </p>
<p> Ella non rispose, tremava da capo a piedi. </p>
<p> "Vorrei dirti una cosa sola, adesso" riprese
  Cortis. E aggiunse a voce più bassa: </p>
<p> "Vi è Uno cui domandar consiglio prima che a
  me." </p>
<p> Anche la voce sua tremava un poco. Elena scosse
  il capo in silenzio; egli le posò le labbra sulla
  fronte e disse piano piano, rialzandole: </p>
<p> "Prega." </p>
<p> Ella si coperse il viso con le mani. </p>
<p> "Lo sai" riprese "che non ho mai potuto pregare
  come te." </p>
<p> "Prega ora" rispose Cortis. </p>
<p> Elena tacque, poi gli gittò di slancio le
  braccia al collo, gli posò la fronte sul petto. </p>
<p> "E tu" diss'ella palpitante "credi proprio di
  cuore a quello cui vorresti far credere anche a
  me?" </p>
<p> "Sì" rispos'egli tranquillamente, "vi credo di
  cuore." </p>
<p> "E se credo per amor tuo" proseguì Elena,
  "merito che il Signore accetti una fede così?" </p>
<p> "Ma sì, ma sì!" </p>
<p> Elena staccò le braccia dal collo di lui, alzò
  il viso e disse soavemente: </p>
<p> "Pregherò, sai. Sei contento?" </p>
<p> Vi fu un silenzio solenne. Elena guardava
  sorridendo l'amico suo che non le poteva
  rispondere per l'emozione. Tacevano e tremavano
  sentendo il Padre loro dentro a sè nell'ardor
  dello spirito, sopra di sè nello scintillar delle
  stelle gloriose. </p>
<p> "Bisogna entrare, adesso" disse Elena.
  "Domattina alle sei. Addio." </p>
<p> Attraversò in fretta la sala e scomparve per lo
  scalone, mentre Cortis andava a farsi vedere nella
  stanza del piano dove si giuocava, si
  chiacchierava, si rideva. Egli vi si trattenne
  alquanto e poi si avviò agli abeti. Là, appoggiato
  al vecchio abete dai rami cadenti, richiamò
  avidamente le parole "pregherò, sai, sei
  contento?" vi si immerse con febbrile piacere,
  esaltandosi nel pensiero di quell'amor sublime
  ch'era suo, nel pensiero che Dio li aveva presi,
  Elena e lui, per sempre, che gli erano più vicini,
  l'uno e l'altra, che la loro unione aveva oramai
  qualche cosa di santo e di eterno, per cui il
  dolore e la morte non la potrebbero sciogliere.
  Pensava così, ebbro di una felicità fiera e sicura
  da qualsiasi vicenda terrena, ciecamente convinto
  che Dio gli dicesse: "Tu hai l'anima sua, avrai
  <hi>lei</hi> nell'altra vita. Io volli questo
  frutto dell'amore che v'ispirai. Ora ch'ella
  parta, e tu, temprato da un valoroso fuoco, va,
  combatti, soffri ancora, sii nobile strumento, fra
  gli uomini, di verità e di giustizia." Le stelle,
  le montagne, i grandi abeti severi gli erano
  testimoni ch'egli rispondeva: "Sì, lo sarò." </p>
<p> Tornò passo passo verso casa, verso il lume
  della sala che luceva lontano in capo alla strada
  diritta, al portico, alla loggia, come un occhio
  di fuoco in capo ad un cannocchiale puntato a lui,
  Cortis. Elena stava forse pregando, lassù, nella
  sua camera. Andò a sedere sotto la finestra di
  lei, verso il cipresso, vi rimase fino a
  mezzanotte quand'ella spense il lume. </p>
<p> Il mattino vegnente Cortis uscì di camera,
  adagio adagio, alle cinque e tre quarti. Il
  domestico che dava ordine alla sala gli disse
  sottovoce: "Alzato presto, stamattina, il signor
  Daniele!" L'aria fresca, vitale, entrava da tutte
  le porte spalancate. I capineri cantavano sul
  cipresso. </p>
<p> "S'è alzato nessuno?" disse Cortis. </p>
<p> "Nessuno." </p>
<p> Si fermò un momento ad ascoltar gli uccelli, a
  guardare, sul cipresso, il verde chiaro, i bei
  grappoli celesti delle glicine tremanti al vento
  nell'ombra pura del mattino; e lassù verso il
  cielo le rupi del Corno Ducale tutte infocate dal
  sole. Anche i denti grigi del Rumano e tutta la
  lunga costa del Passo Piccolo in faccia alla
  loggia aveva il sole. Cortis sedette lì sul canapè
  rustico di fianco all'entrata della sala,
  aspettando. </p>
<p> Suonavano le sei a Villascura quando Elena,
  tutta chiusa in uno scialletto nero, apparve sulla
  porta. Cortis si alzò. Si strinsero la mano,
  gravi, a lungo, senz'altro saluto. Ella era
  pallida, ma aveva un viso più quieto, degli occhi
  meno torbidi che la sera precedente. Cortis le
  disse in francese che lì non potevano stare; il
  domestico passava ogni momento, in sala, davanti
  alla porta. S'incamminarono verso il porticato.
  Una vecchia, ferma sull'entrata della stalla, li
  salutò; anche laggiù agli abeti si vedeva gente.
  Svoltarono fuori del portone, a sinistra, per la
  strada che scende a Passo di Rovese. Lì non c'era
  anima viva. Adesso Elena tremava, non osava neppur
  guardare l'amico suo che era per parlarle,
  finalmente. Rallentò il passo. </p>
<p> "Passiamo il Rovese?" diss'egli piano,
  rispondendo, quasi, all'atto di lei. "La saremo
  più liberi." </p>
<p> Elena assentì del capo, gli chiese muta il
  braccio, vi si appoggiò, lo serrò forte,
  stringendo le labbra, guardando diritto davanti a
  sè. </p>
<p> "Addio" sussurrò Cortis. Ella gli serrò ancora
  il braccio. </p>
<p> "Penso così anch'io, sai" gli disse. </p>
<p> "Come, cara?" </p>
<p> Elena fece ancora qualche passo e rispose: </p>
<p> "Come te." </p>
<p> Non era una voce, era un alito leggero; non eran
  le labbra, era l'anima che aveva parlato così. </p>
<p> E ancora si strinse al braccio, con maggiore
  passione che mai. </p>
<p> "Oh Daniele!" mormorò. </p>
<p> "Sii forte" diss'egli, accorato. "È il nostro
  dovere." </p>
<p> "Sì, sì, è stato un momento; perdonami! Sono
  tanto più tranquilla di ieri. Mi sono donata tutta
  al Signore, sai." </p>
<p> Erano giunti alle prime case; ora non parlarono
  più sino al greto deserto del fiume. </p>
<p> "Ho fatto il sacrificio, oramai" diss'ella. "Mi
  sento consolata. Ho qualche momento, così, di
  spasimo, ma passa subito. Ieri sarei stata
  contenta di morire pur di non andar via; adesso
  no. Sai perchè?" </p>
<p> Non attese la risposta, soggiunse, a voce più
  bassa, piegando il viso: </p>
<p> "Perchè sono stata cattiva, sai, incredula
  orgogliosa per anni e anni. Ho bisogno di
  soffrire. Allora il Signore mi perdonerà; non è
  vero? Ho tanta paura anche adesso di non credere
  come te, di credere solo perchè voglio bene a te.
  Se fosse così, Daniele, cosa mi succederà
  nell'altra vita? Potrò andare anch'io dove andrai
  tu? Oh Signore, tu sarai tanto in alto!" </p>
<p> Egli negò con uno slancio del cuore sincero, con
  gli occhi ardenti. </p>
<p> "Tu sei umile" disse, "tu sei santa." </p>
<p> "Sono umile col Signore e con te" rispose Elena,
  "ma con gli uomini no. Ho paura di non poterlo
  esser mai." </p>
<p> "Ed io?" esclamò Cortis. </p>
<p> No, neppur egli, fiero dispregiatore d'ogni
  volgo arrogante, fiero soltanto nelle idee, neppur
  egli era umile con gli uomini. </p>
<p> Elena tacque. </p>
<p> "Ed il sacrificio che fai?" rispose Cortis. </p>
<p> "Questo lo facciamo tutt'e due" diss'ella, "e se
  non eri tu, io sarei stata vile. Restavo qui." </p>
<p> Avevano passato il ponte di legno sul Rovese e
  presa la stradicciuola che piega a sinistra fra un
  limpido canaletto e la costa sfranata del monte
  nudo. Elena si fermò, sciolse dolcemente il
  braccio suo da quello di Daniele. "Ho un'altra
  cosa sul cuore" diss'ella. "Credevo di non
  dovertela dire. Non so ancora se faccio bene, ma
  non posso tacere, mi parrebbe una slealtà verso di
  te, in questo momento." </p>
<p> Cortis, sorpreso, le domandò come mai potesse
  credere di dovergli tacere qualche cosa. Ella
  pensò sentire nella sua voce un rammarico, gli
  afferrò subito il braccio, si strinse a lui, gli
  disse con tenerezza, con angoscia: </p>
<p> "Non è mica una cosa mia, sai. Non potrei
  tacerti niente di quello che è mio." </p>
<p> Non proseguì se prima Cortis non le ebbe detto
  che le credeva. </p>
<p> "È una cosa terribile, vedi. Se tu la sapessi,
  forse non mi daresti il consiglio di andar via. È
  per questo che mi pare di dovertela dire." </p>
<p> "Una cosa terribile?" </p>
<p> Elena prese la viottola che cala al fiume là
  dov'è reciso da un gran sostegno di pietra, e,
  fatti pochi passi, cadde a seder sull'erba. </p>
<p> "Si tratta di tua madre" diss'ella. </p>
<p> "Cosa è accaduto?" chiese Cortis. </p>
<p> "Nulla, ora; ma tanti, tanti anni addietro... Oh
  Daniele, adesso mi pento, non vorrei dirtelo!" </p>
<p> Tacque, piegò il viso sulle ginocchia. Cortis le
  sedette accanto, le accostò le labbra
  all'orecchio. </p>
<p> "Non parlare" diss'egli. </p>
<p> "E se faccio male?" rispose Elena. </p>
<p> Egli ripetè, più forte stavolta, quasi
  supplichevole: </p>
<p> "Non parlare!" </p>
<p> "Vorrei" mormorò Elena "che il Signore
  m'ispirasse." </p>
<p> Cortis si chinò ancora all'orecchio di lei. </p>
<p> "Alessandria?" diss'egli sottovoce, "1855?" </p>
<p> Elena girò a lui il viso stupefatto. </p>
<p> Egli la guardava pallido, con un dito sulle
  labbra. </p>
<p> "Lo sapevi?" diss'ella. </p>
<p> Non rispose. </p>
<p> Ella si fece grave, cinse d'un braccio il capo
  di lui, lo piegò a sè, sfiorò, con le proprie
  labbra, le sue. </p>
<p> Fu un suggello di silenzio. Ella gli prese una
  mano, se la tenne in grembo, l'accarezzò
  guardandolo, cercando il suo sguardo. Ma lui
  taceva, smorto, fitti gli occhi nella corrente
  ombrosa a' suoi piedi. Stettero così a lungo.
  Finalmente Elena gli sussurrò umile umile: "Mi
  perdoni?" Egli le posò la mano sul capo, un
  momento. Subito dopo si alzò, le propose di andar
  sul macigno proteso del fiume, di fianco al
  sostegno di pietra. Sedettero là nel rombo
  dell'acqua che traboccava in un tremolo arco
  vitreo dall'orlo del sostegno alla spuma sonora, e
  correva via tutta gorghi e fremiti verso il sole.
  Là davanti la valle aperta era tutta una luce, un
  verde giù fino al cielo. </p>
<p> "L'ultima volta!" disse Elena. </p>
<p> Cortis le domandò a che ora partirebbe. Certo
  per tempo dovendo trattenersi alcune ore in città
  prima di partire per Venezia. Avrebbe voluto
  prendere il treno delle dodici e mezzo. Questo
  aspetto pratico delle cose, queste cifre
  trapassavano il cuore ad ambedue. </p>
<p> Gli occhi d'Elena si velarono. Lottò, lottò
  angosciosamente, ma due lagrime le tremavano sul
  ciglio. </p>
<p> "Daniele" diss'ella "ci vedremo più?" </p>
<p> "Dio è buono" rispose Cortis, gravemente. </p>
<p> Le due lagrime caddero silenziose. </p>
<p> Ci vollero alcuni istanti prima ch'ella potesse
  pronunciare una timida parola: </p>
<p> "E scrivere?" </p>
<p> Cortis esitò un poco; . </p>
<p> "Non vedo ragione di non farlo" diss'egli.
  "Solamente ho pensato che sarà meglio compiere il
  sacrificio, scrivere come amici." </p>
<p> "Sì, sì" rispose Elena con un gelo nella voce e
  nel cuore, "certo come amici." </p>
<p> Le pareva una cosa tanto dura, ma l'aveva detto
  lui: bastava. Lo pregò quindi di trascrivere
  l'iscrizione latina della colonna. Rispose che
  gliela trascriverebbe e anche delle altre parole
  latine; d'un santo. Le prese le mani, le disse
  all'orecchio: </p>
<p> "Sono sposi senza nozze, non con la carne ma con
  il cuore. Così si congiungono gli astri e i
  pianeti, non con il corpo ma con la luce; così si
  accoppian le palme, non con la radice ma con il
  vertice." </p>
<p> Ebbro delle parole sublimi, le ridisse forte al
  cielo, alle montagne, al fiume rumoreggiante: </p>
<p> "<hi>Innupti sunt coniuges non carne sed corde.
  Sic coniunguntur astra et planetae, non corpore
  sed lumine: sic nubent palmae, non radice sed
  vertice.</hi>" </p>
<p> Ardeva nel viso e nel cuore. La sua voce potente
  parve prolungarsi nel fragor del fiume, dominar la
  sorte ed il tempo. </p>
<p> Elena gli domandò poi come dovesse comportarsi
  con la mamma e con lo zio. Le era dolorosissimo di
  dover partire così, senza commiato, con un
  inganno; ma non era possibile fare diversamente.
  Bisognava lasciare una lettera, un saluto, qualche
  cosa, ed ella non si sentiva la forza di scrivere:
  perchè poi avrebbe avuto tante cose a dire!
  Raccontò allora il suo ultimo colloquio con lo
  zio. Avrebbe pur voluto fargli sapere quanto si
  fosse ingannato col suo scetticismo riguardo a
  Cortis. Questi ne la sconsigliò. Non doveva
  alludere in nessun modo a lui. Non doveva far
  credere allo zio che le sue parole, i suoi
  sospetti le avessero data l'ultima spinta alla
  partenza. Sarebbe bastato, per ora, mandar poche
  righe da Venezia e riservarsi di scrivere a lungo
  da Yokohama. </p>
<p> Elena chinò la fronte. </p>
<p> "Farò così" diss'ella. "E tu?" soggiunse dopo un
  istante. </p>
<p> "Io parto domani sera. Vado a Roma." </p>
<p> Ella godeva che tornasse al suo posto di
  combattimento, ma pure le parve che lo schianto di
  lasciare il suo paese, la sua casa, fosse più
  forte, perchè andava via anche lui. </p>
<p> "Mi scriverai tutto" disse, "delle tue
  battaglie, delle tue vittorie." </p>
<p> Cortis rispose che non ci potevano ancora essere
  vittorie, per le sue idee. Neanche vere battaglie.
  Non c'era che da cominciare l'insurrezione con
  della gente deliberata di farsi schiacciare. </p>
<p> Un'altra domanda venne sulle labbra d'Elena: </p>
<p> "E a Roma?..." </p>
<p> Non osò proseguire. </p>
<p> "Provvederò" diss'egli indovinando; "ma vivere
  insieme, no; basta." </p>
<p> Era tempo di tornare a casa. Anche quest'ora di
  effusione, quest'ora dell'ultimo giorno era
  trascorsa, e la vita non ne aveva forse più per
  essi un'altra così. </p>
<p> Tornarono per la romita strada lungo il
  canaletto, adagio adagio, in silenzio. Presso al
  ponte dove la Posèna e il Rovese uniscono le loro
  acque, Elena ricordò un discorso fatto da lui
  tempo addietro sui due fiumi che si sentono da
  lontano e non si vedono, si cercano nella furia
  dell'amore, si scoprono, si precipitano l'uno
  all'altro, si uniscono con tempestosa gioia,
  sereni. </p>
<p> "È stato sul ponte" diss'ella, "il 12 giugno,
  fra le nove e le dieci del mattino." </p>
<p> "E tu non hai detto niente. Guardavi da un'altra
  parte. Non pareva neppure che ascoltassi." </p>
<p> Elena si fermò sull'erta del ponte, guardando il
  sentiero a sinistra, lungo il fiume. </p>
<p> "Vado via senza sapere tante cose di te"
  diss'ella amaramente. </p>
<p> Cortis le porse la mano senza parlare, l'aiutò a
  passare la palancola gittata sopra una gora tra il
  ponte e il sentiero. </p>
<p> "Sono due" sussurrò Elena, "le cose che vorrei
  sapere." </p>
<p> Egli la fece sedere sul tronco d'un pioppo
  caduto, attraversato al margine verde; aspettò che
  parlasse. </p>
<p> "Vorrei sapere" diss'ella con voce incerta "se
  hai amato... prima." </p>
<p> "Ho amato te da ragazzo" rispose Cortis. "Poi
  non ci ho pensato più per molti anni. In quel
  tempo ho bevuto del fango assai, perchè ero
  violento, allora, in tutto. Ho creduto d'essere
  innamorato otto o dieci volte. Non era vero, mai.
  E dopo?" </p>
<p> "Dopo... vorrei sapere... quando..." </p>
<p> Ella abbassò il viso sul petto, non disse altro. </p>
<p> "Quando ho incominciato ad amarti? Non lo so
  bene. Mi era parso tante volte di amarti, e poi mi
  era parso che non fosse vero. Fu l'ottobre
  dell'altr'anno, dopo la tua partenza, che m'avvidi
  di non poterti dimenticar più. Tu sei tornata in
  maggio. Allora!..." </p>
<p> Un palpito violento gli sollevò il petto, gli
  ruppe la parola. </p>
<p> Ella sapeva, oramai. </p>
<p> Si alzò, prese il braccio di Cortis, raccolse
  negli occhi, nell'anima ogni forma, ogni colore
  del caro paese; le ghiaie bianche, l'acqua veloce
  e verde nel filo della corrente, il prato
  dell'altra sponda, il grosso rivo spumeggiante che
  vi casca sotto le case del villaggio alte a destra
  e bianche di sole, umili e scure a sinistra dietro
  i gelsi; e, sopra i tetti di queste, gli erbosi
  pendii, gli abeti della villa Carrè, il Passo
  Grande. </p>
<p> "Daniele, Daniele" diss'ella col pianto nella
  voce, "andiamo via!" </p>
</div>
<div type="chapter">
<head>CAPITOLO VENTITREESIMO</head>
<head>HYEME ET AESTATE</head>
<p> L'indomani mattina pioveva. Elena discese in
  sala alle sei e mezzo. Il cocchiere, che aveva
  ordine di attaccare alle sette e mezzo, usciva
  dalla cucina quando Elena entrava in loggia dalla
  sala. Le domandò se, piovendo ancora alle sette e
  mezzo, si sarebbe partiti egualmente. Elena
  accennò di sì con la testa. Colui se ne andò.
  Nello stesso punto venne il domestico per
  domandare alla contessina se dovesse portare o no
  il caffè al senatore. Partivano anche se pioveva?
  Elena lo guardò. Aveva dimenticato, per un
  momento, che venisse anche il senatore. Sì, lei
  partiva sicuro. Forse più tardi? No, perchè
  Clenezzi doveva prendere il diretto delle undici
  per Milano. </p>
<p> "Già piova lunga non fa certo" disse il
  domestico dopo aver considerato il tempo. Usciva
  il sole, allora. Il Rumano e il Passo Grande erano
  tutti neri sotto una fascia pesante di nebbione;
  Villascura e i prati avevano il sole. Pioveva un
  polverìo lucente. Laggiù in fondo al cannocchiale
  del portico, di là dagli abeti, si vedeva un verde
  livido, il cielo turchino sulla pianura. </p>
<p> Elena uscì senza ombrello, andò fino al vecchio
  abete dai rami cadenti che ora è scomparso, ha
  ceduto, dopo secoli, alla tempesta, come per
  avverar il triste sogno della sua giovane signora
  cui non vedeva più. Elena posò un momento la mano
  sul poderoso tronco fedele, tornò indietro. La
  nebbia argentea si rompeva qua e là sul Corno
  Ducale, mostrando al sole qualche scoglio
  verdognolo, come sospeso in cielo. Era un augurio?
  Un uccellino cantava sui campi, "sì, sì, sì," ma
  Elena non gli credette, continuò sospirando le sue
  visite di addio. Andò nel piccolo studio tutto
  aperto, sedette sul sofà, prostrata, guardando per
  la porta tremare al vento il cespuglio di rose,
  muoversi le frondi della vite cadenti dall'alto e
  quelle della magnolia a sinistra e l'erba del
  prato. Il parato bianco e rosa ondulava,
  ondulavano le cortine con un tintinnìo quieto,
  continuo dei vetri. Il volume di Chateaubriand era
  aperto sul tavolino. V'erano ancora i fiori
  appassiti. Elena prese il libro, vi rilesse
  "jamais ternie." Dio, Dio, si sentiva morire. Lo
  chiuse in fretta, lo posò; ma poi lo riprese per
  portarselo via. Prima di uscire aperse il cassetto
  del tavolino, stette come stupida a guardar le
  parole e le cifre scritteci da lei. L'ultima era
  questa "29 giugno 1881?". Si ricordava di aver
  voluto dire con quel punto interrogativo: tornerò
  mai più? Pensò un poco, indi prese la penna,
  scrisse tremando come una foglia: "18 aprile
  1882?" La parola e le cifre paiono scritte da un
  bambino. </p>
<p> Uscendo, trovò che non pioveva quasi più. Sopra
  il nebbione del Passo Grande s'intravvedeva
  qualche pallida sfumatura d'azzurro. La finestra
  di Cortis era aperta. Elena lo sapeva partito
  all'alba per Villascura. </p>
<p> S'erano accordati fra loro che avrebbe fatto
  così. Ell'aveva temuto tradirsi, smarrir le forze
  se Cortis fosse stato presente alla sua partenza,
  o anche solo se l'avesse veduto poco prima. Sapeva
  che sarebbe venuto a salutarla ad un bivio, dove
  la strada che ella doveva percorrere è raggiunta
  da un'altra che move direttamente da Villascura. </p>
<p> La contessa Tarquinia era alla finestra, in
  veste da camera. Chiamò Elena a piè della
  finestra, le diede una fila di commissioni per la
  città, le raccomandò di non farsi aspettare,
  l'indomani, a pranzo. Non v'era di peggio per
  metter di malumore lo zio! Elena non rispose, salì
  nella sua camera. Passando per la loggia incontrò
  Pitantòi. </p>
<p> "Se è vero" diss'egli "che si disfanno i
  deputati d'adesso e che dopo ci danno il
  bollettino anche a noi, pesce popolo, lo facciamo
  ancora, sa, il signor Daniele." </p>
<p> Elena gli disse "bravo" sottovoce, gli stese la
  mano. </p>
<p> "Gesummaria, contessina?" disse Pitantòi tutto
  sorpreso e confuso. "Bene, bene" soggiunse perchè
  ella insisteva, "faremo anche questa!" E toccò
  appena quella piccola mano che strinse la sua con
  gratitudine. </p>
<p> Passando, nella sala superiore, davanti alla
  porta dello zio Lao, Elena ci gettò un bacio. Lo
  zio aveva protestato, la sera prima, contro una
  partenza così mattutina. A quell'ora lui non
  s'alzava nè per Domeneddio nè per il prossimo.
  Elena era contenta, ora, di non vederlo. Ripose il
  volume delle <hi>Mémoires</hi> nella borsa da
  viaggio, insieme a un ramoscello di rosa con
  bottoni, foglie e spine. S'inginocchiò un momento
  davanti alla finestra e discese frettolosamente.
  Trovò sua madre e il senatore in loggia a
  scambiarsi gli ultimi ringraziamenti. Borse,
  ombrelli e mantelli erano già accatastati sul
  tavolino rustico. </p>
<p> "Come sei pallida, Elena!" disse la contessa.
  Anche il senatore la trovava un po' pallida; più
  bella, però, se possibile. La contessa era in
  collera con Cortis ch'era fuori e non si sapeva
  dove. Un bell'originale anche lui, però! Il
  senatore lo scusò; Elena tacque. La contessa entrò
  in sala, le accennò di seguirla. </p>
<p> "Cos'hai?" diss'ella piano. "La Bettina mi dice
  che certo devi avere qualche cosa." </p>
<p> "No, no, niente, niente" rispose Elena, e le
  sfuggì subito, ritornò in loggia, domandò se non
  fosse ora d'attaccare. </p>
<p> Mancavano dieci minuti alle sette e mezzo. </p>
<p> "A proposito!" esclamò la contessa Tarquinia.
  "Ho visto che porti via un baule, nientemeno." </p>
<p> "Sai" rispose Elena, "porto in città tante cose
  che mi è inutile di tener qui." </p>
<p> Cinque minuti ancora e la carrozza tempestò
  sulla ghiaia, entrò fragorosamente sotto il
  portico. Era chiusa, perchè piovigginava ancora. </p>
<p> "Dunque, cara contessa..." cominciò il senatore. </p>
<p> Elena ebbe paura di non reggere, si rifugiò in
  carrozza subito, senza salutar sua madre, si
  rannicchiò in un angolo. </p>
<p> "La baronessa ha premura" disse poi il senatore
  sopravvenendo. </p>
<p> Era appena a posto quando la cameriera corse a
  dire che il conte Lao aveva udita la carrozza e
  mandava a vedere se il signor senatore volesse
  venirlo a salutare un momento. La contessina, no;
  non la voleva. </p>
<p> "Dio mi aiuta" pensò Elena. </p>
<p> La contessa Tarquinia si fermò a chiacchierare
  allo sportello fino al ritorno di Clenezzi. </p>
<p> "Son qua" disse questi, affrettandosi. "Il conte
  mi ha ordinato di dire a donna Elena ch'è in
  collera perchè ha voluto partir oggi e così per
  tempo. E anche se non tornerà domani a pranzo, non
  gliene importa niente, dice." </p>
<p> "E come sta?" chiese la contessa. </p>
<p> "M'ha detto "da cane", ma mi pare che stia
  meglio di ieri." </p>
<p> Intanto il senatore s'era venuto accomodando a
  fianco d'Elena; borse, ombrelli, mantelli e
  scialli erano a posto. </p>
<p> "Contessa" disse Clenezzi, "mi saluti anche don
  Bortolo:</p>

<l>
  <hi>Se cerca, se dice:</hi>
</l>
<l>
  <hi>L'amico dov'è?</hi>
</l>
<l>
  <hi>L'amico infelice,</hi>
</l>
<l>
  <hi>Rispondi, partì.</hi>
</l>

<p>
  <hi>"Morì"</hi> corresse la contessa,
  spensieratamente. "Avanti!" </p>
<p> "È la stessa cosa, contessa, quando si parte da
  casa Sua!" replicò il senatore spenzolandosi fuori
  dello sportello mentre la carrozza partiva. </p>
<p> Nè l'uno nè l'altra avean badato al pallore
  d'Elena, all'angoscia che le si leggeva in viso.
  Dio l'aiutava davvero. </p>
<p> Ella chiuse gli occhi senz'averne coscienza.
  Clenezzi cominciò subito a parlar dei giorni
  deliziosi che aveva passati, di tante belle cose
  vedute, di tante gentilezze usategli. </p>
<p> "Lei non si sente bene?" diss'egli a un tratto.
  "Lei ha mal di capo?" </p>
<p> Elena aperse gli occhi, rispose sgomentata: </p>
<p> "Sì, sì, mal di capo." </p>
<p> Clenezzi voleva avvertire il cocchiere, tornare
  indietro. Ella gli afferrò un braccio. </p>
<p> "No!" disse. "La prego." </p>
<p> Richiuse gli occhi, non voleva che pensare in
  silenzio a lui. Pochi minuti ancora e gli darebbe
  l'ultimo saluto. Come correvano i cavalli!
  Riaperse gli occhi. Dio, come correvano! Avrebbe
  voluto che quel mezzo miglio di strada fosse
  eterno. </p>
<p> Alla salita di San Giorgio il cocchiere mise i
  cavalli al passo. Poco dopo si voltò a dire: </p>
<p> "C'è il signor Daniele." </p>
<p> E fermò i cavalli. </p>
<p> "Guardate un po'!" esclamò il senatore. "Come
  sono mai contento di salutarlo!" </p>
<p> Cortis venne allo sportello di destra. Era
  pallido, contraffatto. Nè lui nè Elena
  articolarono sillaba. </p>
<p> "Caro Cortis" disse il senatore un po' sorpreso,
  "se permettete." </p>
<p> E gli porse la mano. Cortis la strinse senza
  parlare. </p>
<p> "Venite anche voi in città?" riprese il
  senatore. "Mi pare che ci pensiate. Andiamo?" </p>
<p> Elena fece un cenno negativo, impercettibile.
  Troppo forte cimento! Si erano accordati, la sera
  prima, di non affrontarlo. Ah, sarebbe stato
  meglio, forse, non rivedersi neppure adesso,
  partire senza l'ultimo addio. </p>
<p> Parve a Clenezzi che Cortis esitasse. </p>
<p> "Coraggio!" diss'egli. </p>
<p> "Non posso" rispose Cortis. </p>
<p> Elena aperse la sua borsa, ne tolse il volume di
  Chateaubriand, lo fece vedere a Cortis e lo ripose
  dopo averne tratta una lettera che gli porse. </p>
<p> "Per lui" diss'ella. </p>
<p> Cortis prese la lettera e la mano con ambo le
  proprie, fe' cenno ad Elena di volerle dire una
  parola in segreto, le posò all'orecchio un addio,
  un bacio lieve ch'ella ricevette ad occhi chiusi,
  cercando aria colla bocca semiaperta. </p>
<p> Cortis diè un passo indietro, bruscamente,
  salutò con la mano. I cavalli focosi balzarono
  avanti. Nell'atto stesso ella gittò il viso alla
  portiera. Cortis si protese a lei, pensando quasi
  che volesse slanciarsi fuori, ma poi non vide più
  che la mano, la piccola mano ignuda, spenzolata
  come una cosa morta. </p>
<p> La carrozza non si vedeva più da un pezzo, che
  egli guardava ancora da quella parte, immobile. </p>
<p> Andò verso casa, spossato, senz'altra coscienza
  che di un dolor sordo al cuore. Non entrò nella
  villa, prese la stradicciuola che cinge in alto i
  giardini. Scavalcò la siepe al gran tiglio e salì
  verso la colonna. Lassù, fra i castani che
  guardano la valle e il piano, si gittò nell'erba
  molle ancora di pioggia. </p>
<p> Ecco finito tutto; era solo. </p>
<p> Dio, cos'aveva fatto! Il sole era scuro, il
  mondo era morto, il cuore gelava. Chiamò: Elena,
  Elena! Piante ed erbe tacevano in un silenzio
  desolato. </p>
<p> Giacque senza moto, senza pensiero, guardando le
  nuvole passar lente, trasformarsi di continuo,
  turbate da uno spirito muto. </p>
<p> Quanto tempo gli fosse trascorso così, non lo
  seppe mai. Si levò finalmente a sedere. Tutto gli
  faceva male: il corpo e l'anima. Quello scritto,
  ultimo tesoro che gli restava d'Elena, lo doveva
  leggere subito? Per un momento aveva pensato
  d'aspettar la sera, di riserbarlo per l'ora
  sconsolata. </p>
<p> Considerò la lettera. Era stata nelle sue mani,
  era una cosa sacra, per sempre. Vi posò le labbra.
  La considerò ancora, la baciò ancora, gittò uno
  sguardo e l'anima, un istante, laggiù nella
  pianura immensa, dietro a lei. </p>
<p> Aperse la busta. Non v'era che questo: </p>
<p> "D'inverno e d'estate, da presso e da lontano,
  fin ch'io viva e più in là. 18 aprile 1882." </p>
<p> Cortis guardò le solenni parole, come
  impietrato. Il petto gli si venne gonfiando, il
  respiro diventò affannoso, una tempesta di dolore
  gl'irruppe alla gola. Si difese a morsi nelle
  labbra, a strette di convulse pugna nelle tempie;
  poche lagrime roventi gli oscurarono la pagina
  aperta sulle sue ginocchia. </p>
<p> Quando gli si snebbiò la vista era più
  sollevato. Una voce gli disse nel cuore: "S'ella
  tornasse un giorno, anche fra lunghi anni?"
  Immaginò il caro viso guasto dal tempo e dal
  dolore, bello per lui solo oramai, più dolce che
  nella giovinezza; immaginò la mano ancora giovane
  e gentile, la voce ancora soave, gli occhi stanchi
  e quieti, che dicevano ancora, ma quasi
  timidamente: "Fin che io viva e più in là." </p>
<p> E se accadesse ora qualche cosa per cui ella non
  partisse più? </p>
<p> Cacciò questo e ogni altro fiacco pensiero. Il
  sacrificio era stato liberamente voluto, per il
  bene; e la debole natura s'era sfogata abbastanza.
  Di più non voleva concederle. Si alzò
  risolutamente e discese, pensando a Roma, al suo
  giornale, al febbrile lavoro di cui sentiva
  bisogno. </p>
<p> Ebbe, scendendo fra gli abeti e i pini, la
  visione dell'avvenire. Lotte con la penna, lotte
  con la parola, nella stampa, nella Camera, nelle
  riunioni, per le sue idee di governo, contro la
  indifferenza pubblica; prime vittorie, ossia
  abbandono di amici, sarcasmi di sedicenti
  liberali, villanie di sedicenti cattolici;
  pertinacia indomita, favore di Dio nel suo
  spirito, negli eventi; paurose crisi, giorni
  d'angoscia, improvvise chiome, nel suo pugno,
  della fortuna, giorni di potenza; una grande via
  aperta al rinnovamento sociale in senso cristiano
  e democratico, e su questa via, avanti a tutti,
  l'Italia. </p>
<p> Dio lo voleva tutto per questo. Dio gli toglieva
  la famiglia, l'amore, la giovinezza, lo chiamava,
  con un soffio di fuoco, alle opere sue. </p>
<p> Prima d'entrare in casa fece sciogliere Saturno
  che da lunghi mesi era tenuto a catena. Il cane
  enorme corse furiosamente su e giù per il prato
  davanti alla villa, si precipitò in sala a spiccar
  lanci smisurati intorno al suo padrone, che,
  afferratolo per le zampe anteriori, se lo rizzò
  davanti, tutto fremebondo, lo guardò negli occhi
  lagrimosi lucenti. </p>
<p> "Saturno!" diss'egli. "Povero Saturno!" </p>
<p> Ella gli aveva voluto bene, a Saturno. </p>
<p> Cortis lo lasciò cadere sulle quattro zampe e
  andò nel suo studio, seguito dal cane che gli si
  coricò a lato, guardandolo fiso, dimenando forte
  la coda ogni volta che l'occhio pensoso del
  padrone incontrava il suo. Il padrone preparò
  questo telegramma: </p>
<p>
  <hi>Senatore P. Parma.</hi>
</p>
<p> "Parto subito per mettermi interamente a
  disposizione degli amici.</p>
<p>CORTIS."</p>
<p> Suonò il campanello. </p>
<p> "Portare subito questo telegramma" diss'egli al
  domestico. "Poi andare a Villa Carrè a prendere la
  mia roba; poi avvertire Schiro che sia qui col
  cavallo alle due per andare in città. Saturno
  viene con me." </p>
<p> "Fino in città, signore?" </p>
<p> "Fino a Roma. Se a casa Carrè vi domandano
  qualche cosa, rispondete che a momenti ci vado
  io." </p>
<p> Il domestico fece un inchino e uscì. </p>
<p> Cortis, rimasto solo, sorse in piedi. Incrociate
  le braccia, guardò con piglio severo, là di
  fronte, suo padre, e disse forte: </p>
<p> "Ecco." </p>
</div>
</body>
</text>
</TEI>