<?xml version="1.0" encoding="UTF-8"?>
<TEI xmlns="http://www.tei-c.org/ns/1.0" xml:id="BI001571" xml:lang="it">
   <teiHeader>
      <fileDesc>
         <titleStmt>
            <title>Il podere: edizion ELTeC</title>
            <author>Tozzi, Federigo (1883-1920)</author>
            <respStmt>
               <resp>ELTeC encoding</resp>
               <name>Lou Burnard</name>
            </respStmt>
         </titleStmt>
         <extent><measure unit="words">44473</measure></extent>
         <publicationStmt>
            <p>Published as part of ELTeC : <date/></p>
         </publicationStmt>

         <sourceDesc>
            <bibl>
               <title>Opere : romanzi, prose, novelle, saggi</title>
               <author>Tozzi, Federigo</author>
               <respStmt>
                  <resp>editor</resp>
                  <name>Marchi, Marco</name>
               </respStmt>
               <publisher>A. Mondadori</publisher>
               <pubPlace>Milano</pubPlace>
               <date>1987</date>
               <note>Introduzione di Giorgio Luti</note>
            </bibl>
            <bibl type="firstEdition"><date>1921</date></bibl>
         </sourceDesc>
      </fileDesc>
      <encodingDesc n="eltec-1">
         <p><!--Tutti i materiali paratestuali della fonte cartacea non riconducibili alla responsabilità dell'autore dell'opera sono stati soppressi nella versione digitale Livello medio: controllo a video con collazione con edizione di riferimento I simboli di citazione e di discorso diretto presenti sulla fonte cartacea sono stati rappresentati sulla versione digitale I trattini di sillabazione a fine riga sono stati soppressi e le parole ricomposte Classificazione Decimale Dewey Classificazione generi BibIt--></p>
      </encodingDesc>
      <profileDesc xmlns:e="http://distantreading.net/eltec/ns">
         <langUsage>
            <language ident="ita">Italiano</language>
            <language ident="lat">Latino</language>
         </langUsage>
         <textDesc>
            <e:authorGender key="M"/>
            <e:size key="short"/>
            <e:canonicity key="high"/>
            <e:timeSlot key="T4"/>
         </textDesc>
      </profileDesc>
      <revisionDesc>
         <change when="2018-11-24">LB: convert to eltec </change>
         <change when="1999-01-01">LIZ: Digitalizzazione</change>
         <change when="1999-01-01">LIZ: Correzione linguistica</change>
         <change when="2003-03-11">Elena Pierazzo BIBIT: Validazione</change>
         <change when="2003-02-19">Marina Larena BIBIT: Codifica XML - Codifica manuale</change>
      </revisionDesc>
   </teiHeader>
   <text>
      <front>
         <div type="titlePage">

            <p>IL PODERE</p>


            <p>Arnoldo Mondadori Editore</p>
            <p>Vicenza</p>
            <p>1987</p>
         </div>

         <div type="liminal">
            <p>a G.A. Borgese</p>
         </div>
      </front>
      <body>
         <div type="chapter">
            <head>I</head>
            <p>Nel millenovecento, Remigio Selmi aveva venti anni; ed era aiuto applicato alla
               stazione di Campiglia. Da parecchio tempo stava in discordia con il padre e non
               sapeva che al suo piede bucato da una bulletta delle scarpe era ormai venuta anche la
               cancrena.</p>
            <p>Invece credeva che stesse meglio; senza sospettare che, se non gliene facevano sapere
               niente, volevano tenerlo lontano da casa più che fosse possibile.</p>
            <p>Ma una sera ricevette una cartolina dal chirurgo che lo curava; nella quale era
               scritto che la malattia non dava più da sperare.</p>
            <p>La fece leggere al capostazione; ed ebbe il permesso di partire subito, con il
               diretto che era per passare. Arrivò alla Casuccia la notte: tre miglia da Siena, fuor
               di Porta Romana; e, trovato l'uscio aperto, entrò nella camera del padre senza che
               prima nessuno lo vedesse.</p>
            <p>Giacomo era desto e appoggiato a quattro guanciali; mentre due delle assalariate,
               Gegia e Dinda, gli sostenevano le braccia lungo la coperta, attente a mettergliele in
               un altro modo quando non poteva stare più nella stessa positura. Sopra il canterano,
               una lucernina di ottone; con tutti e quattro i beccucci accesi.</p>
            <p>Remigio salì in ginocchio sul letto. Ma Giacomo, che aveva la testa ciondoloni sul
               petto e gli occhi chiusi, non se ne accorse né meno. Allora, gli chiese:</p>
            <p>— Non mi riconosci?</p>
            <p>Dinda disse sottovoce:</p>
            <p>— Lo lasci stare, padroncino! Soffre troppo e non le può rispondere.</p>
            <p>— Mi risponderà, spero.</p>
            <p>— Ha fatto male ad entrare senza avvertire.</p>
            <p>Ma Remigio non badò a quel rimprovero; e disse, sebbene sapesse che non gli
               credevano:</p>
            <p>— Vorrei che mi riconoscesse.</p>
            <p>Giacomo alzò, a poco a poco, faticosamente, il volto; e guardò il figlio ma non se ne
               fece caso: le sue labbra si erano afflosciate e screpolate, deformando la bocca; gli
               occhi non erano più neri; ma, con le sclerotiche gialle e segose, le pupille parevano
               vizze. Le mani, che le due donne avevano lasciato, appoggiate dalla parte del dorso e
               aperte, cercavano di chiudersi senza riuscirci.</p>
            <p>Remigio, perché non lo brontolasse di essergli andato così vicino, gli chiese
               un'altra volta, pur non avendone più voglia, per quell'indifferenza che, a rivederlo,
               gli era tornata:</p>
            <p>— Non mi riconosci?</p>
            <p>Il malato, come se avesse voluto fargli capire che non gliene importava nulla,
               rispose:</p>
            <p>— Non ti devo riconoscere? Non sei Remigio?</p>
            <p>E ricominciò subito a gridare. Allora, le due donne lo voltarono di fianco,
               strascinandolo in proda.</p>
            <p>— Quanto soffro! Così non posso stare! Alzate le coperte!</p>
            <p>In quel mentre entrò Luigia, la sua seconda moglie: prima, si era fermata ad
               ascoltare il figliastro; e, senza salutarlo, ficcò le mani sotto le lenzuola per
               tenerle alzate.</p>
            <p>— Mettetemi le gambe fuori del letto!</p>
            <p>— Ti farà freddo.</p>
            <p>— Non importa: obbeditemi.</p>
            <p>Allora, Gegia e Dinda gli cavarono le gambe fuori del letto, con i due piedi gonfi e
               fasciati che avevano un esasperante e triste odore d'iodoformio. Quell'odore toccò
               l'animo di Remigio. Luigia esclamò:</p>
            <p>— Poveretto! Tu, Remigio, non hai visto le sue gambe sfasciate!</p>
            <p>Gegia fece un gesto di orrore; Dinda si asciugò gli occhi. Allora, Remigio appoggiò
               la testa ai ferri del letto e stette zitto; mentre quel che facevano dinanzi a lui
               gli pareva di vederlo da tanto tempo.</p>
            <p>Giacomo era abbastanza ricco. Nato da un fattore, che gli aveva lasciato circa
               ventimila lire, era riuscito a triplicarle. Mortagli la moglie, madre di Remigio,
               prese con sé una ragazza di campagna facendola passare per serva. Poi, per mettere in
               pace i pettegolezzi, sposò Luigia, che allora era una zitella piuttosto matura:
               doveva ereditare un poderetto ed era stata la sarta della prima moglie. Prese anche,
               perché gli avrebbe fatto comodo, la figlia d'una sua nipote: aveva, allora, dodici
               anni e si chiamava Ilda.</p>
            <p>La sera stessa del matrimonio, Luigia si raccomandò a Remigio di volerle bene e di
               dirle tutta la verità delle chiacchiere che si facevano; e il figliastro le confermò
               i sospetti su Giulia. Ella pianse e si fece promettere da Giacomo che l'avrebbe
               mandata via; ma, invece, dopo pochi mesi, Giulia prese sempre di più il sopravvento;
               e Giacomo si divise di letto dalla moglie.</p>
            <p>Ma come poteva piacergli quella ragazza? Magra e gialla, quasi rifinita; con i denti
               guasti e lunghi; un'aria stupida e gli occhi del colore delle frutta marce. E, a
               venti anni, già vecchia e logorata.</p>
            <p>Erano più di sette anni che Remigio la sopportava; ma, sempre di più, la sua
               avversione cresceva; e, d'altra parte, l'odio di Giulia faceva altrettanto; perciò
               quasi tutti i giorni, Giacomo e Remigio questionavano. Alla fine, il figlio dovette
               andarsene; e, dopo aver patita anche la fame, era riescito ad avere quel piccolo
               impiego.</p>
            <p>Tali cose, con la sonnolenza e la stanchezza, gli ritornavano a memoria, rapidamente;
               mentre pareva che il moribondo non lo vedesse né meno. Allora, si scostò dal letto; e
               si mise a sedere nell'ombra che faceva una scatola vuota accanto alla lucernina.</p>
            <p>Una grande tristezza lo invase, sentendo confusamente quanta ambiguità gli era
               attorno; e come, tra qualche giorno soltanto, egli si sarebbe trovato a contrasti
               violenti e insoliti.</p>
            <p>Infatti, Giacomo aveva promesso a Giulia di lasciarle tutta la parte del patrimonio
               che la legge avrebbe consentito di togliere al figlio.</p>
            <p>La ragazza, quand'egli senza rimedio peggiorò della gamba, portò via, aiutata dalla
               zia, quanto le fu possibile: lenzuola che non erano state adoprate mai, strumenti
               agricoli, il letto dove avrebbe dovuto dormire Remigio, le posate, i gioielli della
               prima moglie, i vestiti; e vendé perfino tre botti piene.</p>
            <p>Luigia, che s'avvedeva soltanto in parte di queste cose senza avere mai il coraggio
               di verificare i suoi sospetti, anche per paura del testamento, seguitava a non dirne
               parola, obbedendo anzi a Giulia; specie quando il suo dolore sincero le fece perdere
               la testa.</p>
            <p>Remigio, sentendosi straziare, e vergognandosi di non saper far niente, si alzò;
               riuscendo abbastanza ad essere calmo, perché voleva comportarsi come se tra lui e suo
               padre non fosse accaduto mai niente. E, non avendo incontrato Giulia, ne provò quasi
               piacere; quantunque indovinasse che ella stessa non aveva voluto farsi vedere.</p>
            <p>Egli aveva gli occhi di un castagno chiarissimo e limpido, che non somigliava a
               nessun altro, quasi sbiadito; qualche volta, pareva che tremassero e si accendessero
               come quelli dei conigli. I baffi, meno biondi dei capelli, d'un colore bruciato,
               erano attaccati con le punte alle guance; il mento un poco tondo e forato nel mezzo.
               Il suo viso, quasi sempre rassegnato, era ora doventato febbrile.</p>
            <p>Non stava più a capo basso, e gli sussultavano i muscoli della mandibola. Si
               riavvicinò al capezzale, e disse al padre:</p>
            <p>— Tornerò domattina.</p>
            <p>Gegia rispose, in modo molto significativo, a cui egli non fece caso:</p>
            <p>— Lo assistiamo noi.</p>
            <p>Giacomo, guardatolo appena, gli disse, come se non ce lo volesse:</p>
            <p>— Addio!</p>
            <p>Remigio, allora, rientrò in città, e dormì ad un albergo.</p>
            <p>Perché il padre, prima di morire, non voleva riconciliarsi? Si domandò se avrebbe
               dovuto farglielo dire da Luigia; ma non osò, per timidezza e per paura che il padre,
               invece d'avere questo sentimento, gli rispondesse magari qualche parola che gli
               sarebbe restata sempre a mente.</p>
            <p>Il giorno dopo, le donne chiamarono il prete: un giovane muscoloso, bruciato dal
               sole, con gli occhiali turchini e la tonaca troppo stretta per il suo grasso. E,
               siccome il malato, quantunque lo conoscesse e fosse religioso, non voleva farlo
               passare, Remigio si provò a persuaderlo. Ma, fino alla sera, non volle confessarsi.
               Gli sembrava di allontanare la morte, se non desse retta a nessuno; e voleva morire
               senza lasciarsi vincere. Così, fino all'ultimo, non aveva voluto chiamare il medico;
               e, ora, lo curavano per forza, troppo tardi; contro la sua volontà. La cancrena gli
               si spargeva nel sangue, ma si ostinava a ritenersi più forte di essa; con una
               fiducia, quasi superstiziosa, soltanto in se medesimo. E troppo sdegno aveva sentito
               contro Remigio; perché, proprio in punto di morte, si disponesse a mostrarglisi grato
               d'essere tornato appositamente alla Casuccia! Del resto il suo cervello si alterava
               con il male, e il suo discernimento si faceva indeterminabile.</p>
            <p>Intanto venne il chirurgo Umberto Bianconi; uno dei più reputati a Siena, ma non
               valeva gran che: aveva fatto carriera presto, perché suo padre insegnava
               all'università. Piccolo e magro, una barbetta castagna, brutta, quasi cappuccinesca,
               con gli occhi neri, dov'era un sorriso di astuzia, da scimmia, un poco miopi, mai
               fermi, quand'egli parlava si baloccava a lisciare con l'unghia d'un pollice quella
               dell'altro; e non guardando mai in viso, ma sempre intorno. Maligno e maldicente,
               anche senza ragione, a motivo della sua falsa gentilezza, s'era fatto nome di buono e
               di modesto; e faceva pagare tali conti che gli procuravano un rispetto sempre
               maggiore.</p>
            <p>Quando c'era un moribondo abbastanza ricco, magari come Giacomo, non aveva nessuno
               scrupolo a raddoppiare le visite; ordinando rimedi che non servivano a niente. Sapeva
               che il disgraziato doveva morire; ma egli mostrava di sperare sempre, proponendo cure
               costosissime, chiamando a consulto altri medici con i quali fingeva le più
               coscienziose preoccupazioni.</p>
            <p>Aveva avvertito Remigio perché a Siena quasi tutti sapevano quale pasticcio era in
               casa di Giacomo; e non voleva trovarsi a qualche responsabilità. E perché, dovendosi
               far pagare il conto da lui, voleva renderglisi simpatico.</p>
            <p>Si tolse il pastrano turchino, con il bavero di velluto, mettendo dentro una delle
               tasche i guanti di pelle, foderati di lana, prima di consegnarlo a Dinda; che
               l'attaccò. Dietro di lui, entrò Giulia; e, siccome s'era sfogata tutta la notte e la
               mattina con la zia contro Remigio, studiando come doveva fare, riescì a comportarsi
               come se Remigio non ci fosse stato. Messasi un grembiule bianco, da infermiera, aprì
               subito, con una chiavettina che teneva in tasca, la cassetta degli strumenti
               chirurgici; poi, mentre il Bianconi tastava il polso al malato, vuotò un fiasco di
               lisoformio dentro una catinella. Si fermò un poco, con le mani su i fianchi, perché
               Giacomo la cercava con gli occhi fino da quando era entrata; poi, mise in fila, sopra
               un tavolincino, i rotoletti delle fasce accanto alla garza e alla bacinella.</p>
            <p>Luigia cominciò a sfasciare i piedi tenuti fermi da Gegia e da Dinda. Poi, il
               Bianconi sollevò, con una pinzetta, l'ultima strisciolina attaccata alla pelle.</p>
            <p>Le dita s'erano gonfiate fino a scoppiare, aprendosi; mentre il rimanente delle gambe
               erano magrissime, senza più carne.</p>
            <p>Il Bianconi si voltò a dietro, e disse a Remigio:</p>
            <p>— Venga a vedere. Qui, ho tagliato; cercando d'impedire che il male si propagasse. Ma
               l'infezione era già troppo dentro.</p>
            <p>Poi, medicò e rifasciò; aiutato sempre da Giulia.</p>
            <p>Remigio, accompagnandolo fino al cancello della strada, gli chiese:</p>
            <p>— Quanto potrà vivere?</p>
            <p>Il chirurgo, guardando un cipresso per non far vedere il sorriso che gli era spuntato
               su le labbra, rispose:</p>
            <p>— Fino a domattina, forse.</p>
            <p>Quando il giovane rientrò nella camera, le due assalariate e Luigia mettevano il
               malato in un'altra positura. Giulia, rinchiusi i ferri dentro la cassetta e giunta a
               metà della stanza accanto, disse a Dinda che veniva dalla cucina con un recipiente
               d'acqua calda:</p>
            <p>— Io voglio che il padrone parli in faccia a due testimoni. Se muore senza che sia
               qui il notaio?</p>
            <p>Fatta questa domanda, ch'era piuttosto una riflessione, tornò lesta in camera e vociò
               con un'aria risoluta e indispettita; senza né meno avvicinarsi al letto:</p>
            <p>— Vuol chiamare due persone, perché non mi sia negato quel che mi si spetta?</p>
            <p>Giacomo, dopo un urlo che fece capire quanto fosse atroce il suo spasimo, le
               rispose:</p>
            <p>— Io farò testamento. Chiama il notaio per stasera. Il Pollastri: lo sai.</p>
            <p>Allora, ella, data prima un'occhiata arrogante alle tre donne, gli sorrise; poi
               uscì.</p>
            <p>Ma il Pollastri era a fare un altro testamento; parecchie miglia distante dalla
               città; e fino al giorno dopo, forse, non sarebbe tornato: Giulia l'attese invano,
               fino a buio, seduta sopra una seggiola, morsicandosi le labbra.</p>
            <p>La mattina dopo, Giacomo era già in agonia; e quando tentava di dire qualche parola,
               nessuno lo intendeva.</p>
            <p>Da tutte e due le finestre aperte, l'aria odorosa della primavera entrava nella
               camera. Le anatre schiamazzavano, sguazzando nel fango del fontone; e le galline, che
               nessuno s'era ricordato di governare, crocchiolavano forte. Un lungo suono di campane
               scivolava per il cielo; da Siena alta, giù verso la Val d'Arbia. Un mucchio enorme di
               nuvolette rosee si radunò sopra i pioppi della Tressa, come richiamato da quel
               suono.</p>
            <p>Passavano i barrocci e le diligenze.</p>
            <p>Giacomo aveva gli occhi chiusi, con le palpebre quasi trasparenti e violacee; dalla
               bocca mezzo aperta, respirava affannando e interrompendosi quando il rantolo gli
               chiudeva la gola. Le narici doventavano sottili e ceree.</p>
            <p>Allora, gli dettero un tubo di ossigeno. Remigio sorreggeva il cannello di gomma; da
               cui il gasse esciva con un sibilo sottile; e il morente protendeva le labbra, si
               scoteva e inghiottiva. Una volta sola, aprì la bocca: la lingua e il palato erano
               chiazzati di rosso scuro. Luigia disse:</p>
            <p>— Ha arsione. Guarda che asciuttore!</p>
            <p>Gli accostarono alla bocca un bicchiere, credendo che potesse bevere; ma gli
               rovesciarono l'acqua giù per la barba e la camicia. Remigio avvolse a un fuscello un
               poco di cotone idrofilo bagnato e glielo mise su la lingua. Il morente lo strinse;
               come per succhiarlo.</p>
            <p>Poi il respiro doventò più grave e più rado, le mani gli si gonfiarono; si scosse,
               lamentandosi.</p>
            <p>Mentre le donne piangevano, guardandosi l'una con l'altra, entrò Giulia; ma,
               fermatasi su la soglia e capito che non c'era più tempo, escì come il vento.</p>
            <p>Remigio, andato dagli assalariati, che non conosceva né meno, a dire che smettessero
               di caricare un carro di letame, perché non facessero chiasso, tornò in punta di
               piedi. Ilda lo guardò fisso, con le lagrime che le scappavano dalle palpebre bionde
               come l'oro. Allora, chinata la faccia, si avviò verso la camera; ma Giulia, che non
               se lo aspettava, attraversò accanto: non era più vestita da casa; e dal cappello le
               dondolavano un mazzetto di rosine tutte volte in giù.</p>
            <p>Remigio, presala per un braccio, la fece camminare all'indietro fino alle scale; e ve
               la spinse. Poi, tremando tutto, ma dominandosi, con le mani entro le tasche della
               giubba, andò nella camera. Un cero, cadendo, s'era rotto. E siccome non poteva più
               stare infilato nel ferro del candeliere di legno, lo legò con uno spago alla
               spalliera del letto.</p>
            <p>Il cadavere era doventato, come improvvisamente, d'un giallo spaventevole; e gli
               sparsero sopra, dopo avergli messo un vestito, che Giacomo non aveva mai voluto
               rinnovare, pochi fiori di campo, portati da Dinda, la moglie di Picciòlo.</p>
         </div>
         <div type="chapter">
            <head>II</head>
            <p>Remigio, svegliandosi, sentì ch'era sudato. Un senso di scontento, quasi di
               rimpianto, gli invadeva l'anima; e, ricordandosi, come un peso improvviso, che suo
               padre era stato sotterrato la sera innanzi, richiuse gli occhi; credendo di poter
               dormire ancora. Ma, sbadigliato due o tre volte, andò ad aprire la finestra.</p>
            <p>Lontano, dalla Montagnola, bubbolava; e le nuvolette primaverili attraversavano il
               cielo come se sobbalzassero. Il ciliegio, dinanzi alla finestra, aveva messo le
               foglie; e i tralci delle viti, le gemme. I grani, d'un pallore quasi doloroso,
               luccicavano; perché la notte era piovuto.</p>
            <p>Tutte queste cose le aveva viste anche i giorni innanzi; ma, quella mattina, capì che
               gli sarebbero piaciute per la prima volta; e che doveva amarle, perché non c'era
               altro per lui.</p>
            <p>Vestitosi in fretta, scese le scale; evitando di parlare con quelli di casa; e si
               trovò con Berto.</p>
            <p>Il saluto dell'assalariato gli destò simpatia per tutti gli altri; e, perché si
               sentiva arrossire d'essere ormai il padrone, non gli rispose. L'assalariato, credendo
               che fosse per superbia, gli voltò le spalle; e se n'andò nel campo, fischiettando.
               Quando fu in fondo allo stradone, tra i due filari delle viti più belle di tutte le
               altre, si fermò; e, guardando Remigio, sorrise di scherno; poi, prese lungo una
               fossacciola. Berto era curioso di conoscere come Remigio si sarebbe comportato e
               avrebbe fatto; sapendo che non s'intendeva di agricoltura; e che, secondo le voci di
               tutti, purtroppo vere, si trovava senza denaro e con parecchi debiti del padre.</p>
            <p>Intanto, Berto e gli altri due assalariati avevano capito che potevano non
               obbedirgli; perché egli, dovendosi rimettere ai loro pareri, a meno che non avesse
               preso un fattore, non avrebbe potuto né meno rimproverarli. Così, le prime volte che
               egli aprì bocca per arrischiare qualche osservazione, gli risposero, ridendogli in
               viso, che sarebbe stato impossibile fare differente da come avevano fatto.</p>
            <p>Stando su l'aia, dove mancava poco che non sdrucciolasse per via della pàtina di
               fango e dell'erba spuntata tra mattone e mattone, vide Tordo uscire dalla stalla; e
               gli disse:</p>
            <p>— Bisogna dare subito lo zolfo alle viti.</p>
            <p>— Ma che le pare! È presto. Ci vorranno altri quindici giorni; e, poi, è bene
               aspettare che il tempo si rimetta. Del resto, io faccio come lei vuole; ma senta pure
               anche gli altri, e vedrà che le dico bene.</p>
            <p>— Dove sei stato ora?</p>
            <p>— Dove sono stato? A governare i bovi. O non lo capisce da sé?</p>
            <p>— Non avevi ancora finito?</p>
            <p>Tordo non gli rispose più; ma chiamò la moglie; e le chiese se gli aveva fatto
               abbrustolire il pane. Gegia, che aveva ascoltato le parole di Remigio, rispose da
               dentro casa:</p>
            <p>— Che ti affatichi tanto tempo nella stalla? Diranno che perdi tempo. Facevi meglio a
               venir prima a mangiare.</p>
            <p>— Stai zitta!</p>
            <p>Remigio, che lo aveva seguito con lo sguardo, arrossì un'altra volta e non ebbe il
               coraggio di dire altro; anzi, pensò che era bene aspettare qualche giorno sperando
               che avrebbe potuto scegliere uno degli assalariati per fidarsene. E tornò in
               casa.</p>
            <p>In cucina, c'erano, a prendere il caffè, Ilda e la matrigna; e quando entrò,
               abbassarono gli occhi entro la tazza.</p>
            <p>La matrigna disse a Ilda, picchiandole il cucchiaino sopra una spalla:</p>
            <p>— Spicciati; c'è da fare.</p>
            <p>Egli allora sentì il bisogno di dire qualche cosa, che facesse piacere a loro; preso
               da un desiderio di tranquillità. Ilda, asciugandosi le mani, perché aveva già lavata
               la sua tazza, gli sorrise e andò via. Luigia gli disse:</p>
            <p>— Quando credi di sistemare bene tra noi?</p>
            <p>Egli alzò la voce, ma sempre con dolcezza:</p>
            <p>— A pena che sarà possibile, ho detto.</p>
            <p>— Ma quando? Mi pare che tu non ci pensi.</p>
            <p>— Ho dato l'incarico, ieri sera, al notaio Pollastri di parlare con il suo avvocato;
               che io non so né meno chi è!</p>
            <p>Luigia non rispose. Allora, Remigio la rimproverò:</p>
            <p>— Perché vuol tenermelo nascosto? Le cose si faranno sempre più lunghe.</p>
            <p>La matrigna, debole e sospettosa, gli dette un'occhiata; che gli fece capire come ne
               sapeva più di lui e chi sa con quali precauzioni si faceva aiutare anche dai parenti.
               Egli, che voleva comportarsi lealmente con lei, e riteneva inutile ricorrere agli
               avvocati e ai notai, provò una delusione cattiva. Infatti, gli dispiaceva a essere
               trattato con una diffidenza maliziosa; della quale non c'era bisogno. A quale scopo,
               poi? Non era disposto ad accomodarsi nel miglior modo possibile con lei; tenendola in
               casa, anche se la legge gli consentisse di mandarla via? E, quantunque fosse abituato
               a non essere né amato né rispettato, gli rincresceva, proprio ora quando avrebbe
               voluto non provare nessun odio, a non sentirsi sicuro in mezzo agli altri.</p>
            <p>Riflettendo a queste cose, guardò le mani della matrigna; e, senza alzare gli occhi
               al suo viso, e senza più parlare, se n'andò.</p>
            <p>Attraversando il salotto, rivide il ghiro imbalsamato, quel ghiro che suo padre aveva
               tenuto due anni dentro una gabbia; rivide anche gli uccelli. Uno specchio antico,
               screpolato, in una cornice la cui indoratura s'era scrostata e rotta, li rifletteva,
               ed egli, allora, si mise a guardarli nello specchio. Girò gli occhi per tutta la
               stanza: era rimasta quasi nuova, e si ricordò bene di quando il pittore l'aveva
               rifatta; gli parve perfino di riavere nel naso l'odore della calce spenta dentro i
               secchi di latta. Quelle righe rosse, che in tutti e quattro gli angoli
               s'intrecciavano con svolazzi ripiegati, e d'un altro colore, gli parvero come
               staccate da tutta la parete e animate d'una vita propria. In camera, i cassetti erano
               ancora chiusi con le chiavi che egli non aveva; e non sapeva né meno quel che
               contenessero. Il letto stava di traverso alla stanza; i campanelli elettrici
               pendevano con i fili attorcigliati.</p>
            <p>Aprì l'uscio della stanza accanto, dove era morto Giacomo; e stette un poco a
               respirare l'odore rimastovi: il letto alto era stato rifatto, e sopra non vi restava
               nessun segno del cadavere. Il sole, entrando dalla finestra aperta, gli fece venire
               un brivido che lo scosse nel cuore.</p>
            <p>Il pavimento, ancora umido di aceto aromatico e di acido fenico, pareva che non
               potesse più prosciugarsi. Qualche ragnatela s'era stesa fra i travicelli; e il
               tralcio di una rosa rampichina veniva sul davanzale della finestra.</p>
            <p>A un tratto, l'altro uscio della stanza si aprì; e Luigia, in punta di piedi, senza
               lasciare il croccino, sporse la testa e le spalle; ma, veduto il figliastro, tornò in
               dietro e richiuse. Perché, invece, non era entrata?</p>
         </div>
         <div type="chapter">
            <head>III</head>
            <p>All'ora del pranzo, Luigia mandò Ilda a chiamarlo. Mangiarono la minestra quasi senza
               parlarsi; evitando d'irritarsi subito. Anzi, Remigio fu sinceramente pieno di garbo.
               Ma la matrigna sospirava, e s'occupava più d'Ilda che di lui. Dopo il lesso, egli
               chiese:</p>
            <p>— Non c'è altro?</p>
            <p>Ella rispose:</p>
            <p>— Quanti denari ti ritrovi? Se tu vuoi, c'è rimasto, d'una settimana fa, un pezzetto
               di parmigiano: l'avevo messo da parte io.</p>
            <p>— Me lo dia.</p>
            <p>Ella fece scostare Ilda dalla tavola, mandandole in dietro la sedia; e, senza alzarsi
               da sedere, aprì il cassetto; poi, siccome il suo braccio non arrivava a frugarci,
               disse:</p>
            <p>— Guardaci da te!</p>
            <p>Il formaggio, una fettuccia dura accanto alla crosta nera, era doventato verde e
               asciutto, come quello che si mette nelle trappole dei topi; ma egli lo mangiò lo
               stesso.</p>
            <p>Luigia, guardatolo un poco, gli chiese:</p>
            <p>— Perché non andiamo insieme dal notaio Pollastri?</p>
            <p>— Lasci che prima venga a fare l'inventario.</p>
            <p>— Io ho fretta soltanto allo scopo di fare le cose bene in regola; e in modo che fra
               me e te non ci sia mai niente da ridire.</p>
            <p>Egli s'impazientì:</p>
            <p>— Ho capito! Ho capito! Ed io voglio fare lo stesso.</p>
            <p>Ma ella cominciò a lagrimare, guardandolo fisso; con gli occhi spalancati. Egli
               abbassò la testa, per dire:</p>
            <p>— Mi pare impossibile che della mia povera mamma non ci sia rimasto né meno un
               anello! E pure mi pare che mio padre non avesse dato niente a lei, di quelle
               cose!</p>
            <p>— No; non voleva né meno che toccassi il cassetto. Mi regalò una catena d'oro quando
               ci sposammo; ma la comprò proprio allora, a posta; e, poi, non ho avuto altro.</p>
            <p>— E dove è sparita, dunque, la roba? Vuol dire che è stata rubata.</p>
            <p>— Chi vuoi che te l'abbia rubata? È impossibile.</p>
            <p>— Giulia, forse.</p>
            <p>Ma la matrigna alzò subito la voce; e gli disse:</p>
            <p>— Io non ne so niente: bada di non comprometterti.</p>
            <p>— Allora, che cosa ne pensa? Crede che l'abbia venduta lui?</p>
            <p>— Ah, no, di certo! Tuo padre non l'ha venduta.</p>
            <p>Remigio perdeva sempre di più la pazienza, e batté i pugni sul dorso della sedia.
               Ella gli disse:</p>
            <p>— Non c'è bisogno che tu t'inquieti. Quando fai così, non ci si parla più con te.</p>
            <p>— E con lei ci si parla, forse? Mi pare, scusi se glielo dico, che non capisca
               niente!</p>
            <p>— Ah, già, io non ho capito mai niente!</p>
            <p>Egli sbuffò e si mise a camminare su e giù per la stanza, deciso a offenderla di più;
               ma ella, fatto il nodo al suo tovagliolo, escì.</p>
            <p>La cugina, voltandogli sempre le spalle, lavava i piatti; e, intanto, stava ad
               ascoltare.</p>
            <p>Che poteva ricavare dai discorsi di una donna a quel modo?</p>
         </div>
         <div type="chapter">
            <head>IV</head>
            <p>Giulia, la notte innanzi che Giacomo morisse, buttatasi vestita sul letto, non aveva
               dormito. Tendeva l'orecchio ad ogni rumore della strada e a ogni tramestio della
               casa; ma la rabbia la sfiniva sempre di più, e la mattina non aveva forza di reggersi
               in piedi. Allora, rinfrescatosi il viso con l'acqua, andò ad assicurarsi da sé che il
               moribondo ormai non avrebbe potuto più dire niente al notaio; anche se fosse venuto
               prima dell'alba.</p>
            <p>Tornò nella sua camera, si racconciò alla meglio il vestito che sul letto le si era
               spiegazzato; e pensò di correre subito a farsi consigliare da qualcuno.</p>
            <p>Scacciata da Remigio, andò in casa della zia; e, con lei, dall'avvocato Renzo
               Boschini; che ambedue conoscevano da prima, per un'altra faccenda.</p>
            <p>E scelsero bene; perché il Boschini non sentiva scrupoli; o, per lo meno, li sapeva
               quietare. Quando gli riesciva, si faceva pagare prima; e poi i clienti dovevano
               rimettere la causa nelle mani di un altro, perché era difficile che egli non si
               adoprasse ad imbrogliarla anche di più; accordandosi magari con i suoi avversari di
               tribunale. Dagli altri avvocati non solo era tollerato, ma scusato; perché a vincere
               una causa sostenuta da lui non ci voleva gran talento; quando avessero pensato
               d'offrirgli, senza averne l'aria, una parte dei loro guadagni. Tutto consisteva nel
               farlo con decenza e con dignità; o con qualche pretesto raffinato, che era un
               capolavoro di malizia e di cultura legale. E, poi, ridevano di lui e di come si
               lasciava adoprare.</p>
            <p>Le due donne lo trovarono, per l'appunto, nella stanza d'ingresso dello studio;
               mentre accendeva una sigaretta alla pipa del suo scrivano; un vecchio sudicio che
               portava il mantello anche d'estate, con i baffi sempre sporchi di saliva e di
               tabacco.</p>
            <p>Il Boschini le guardò, come soleva, alzando la fronte; dove stavano appiccicati due
               riccioli neri: pareva che i suoi occhi sgusciassero dietro gli occhiali.</p>
            <p>Fosca, la zia di Giulia, una donna che aveva partorito dieci figliuoli, gongosi o
               tisici, soffriva di male al cuore; e, avendo salito in fretta le scale, per tener
               dietro alla nipote, si reggeva una mano su la bocca, perché si sentiva scoppiare; e
               avrebbe voluto appoggiarsi a una sedia. Ma sedie, all'infuori di quella dove stava il
               vecchio scrivano, non ce ne erano. Da un rettangolo sul muro, meno polveroso e meno
               sudicio, si capiva che ci doveva essere stato, qualche volta, un canapè.</p>
            <p>Giulia aveva da vero un poco di febbre, e le era venuta una bolla sotto il
               labbro.</p>
            <p>L'avvocato Boschini fece passare le due donne in un'altra stanza; e, informatosi con
               poche parole, all'incirca, di quel che si trattava, disse, disfacendo tra le dita la
               sigaretta insalivata:</p>
            <p>— Se non c'è testamento in suo favore, è impossibile ottenere niente; a meno che —
               proseguì, invogliato di fare una causa come non gli capitava più da qualche tempo —
               ella non porti qui due testimoni che possano dire, per esempio, che il signor Giacomo
               Selmi, prima di morire, un dato giorno, ha dichiarato in faccia a loro di essere
               debitore verso di lei di una certa somma prestata, e che ha obbligato a pagarla il
               suo erede... come si chiama?</p>
            <p>— Remigio!</p>
            <p>Egli si rivolgeva sempre a Giulia, e mai a Fosca; che, del resto, s'era distratta
               pensando: "Anche gli avvocati, con noi poveri, si comportano come tutti gli altri.
               Questo non ci dà né meno da sedere!"</p>
            <p>Ma il Boschini, dopo aver suggerito questo mezzo, deliziandosi a vedere se l'avrebbe
               preso subito, continuò:</p>
            <p>— Ci sono o no questi due testimoni? Ci pensi bene, perché bisogna portare cose
               concrete e non chiacchiere. Altrimenti, lei mi farebbe compromettere per una causa
               non giusta del tutto; che io mi rifiuterei di fare. Perché, sopra ogni cosa, devono
               stare la verità e la giustizia. — E con le mani pareva che volesse collocare la
               verità e la giustizia sopra qualche piedistallo. — Che forse io faccio l'avvocato per
               quel pezzo di pane che me ne può venire?</p>
            <p>Giulia, quasi inebriata del suggerimento, sorrise:</p>
            <p>— I due testimoni ci sono.</p>
            <p>Ella rispose così, pur sentendo, quasi immediatamente, che non avrebbe più potuto
               tornare a dietro; ma l'avvocato non le dette tempo a pentirsene; e le chiese:</p>
            <p>— Si ricorda come si chiamano o me lo vuol dire domani a mente più riposata?</p>
            <p>— Domani, domani!</p>
            <p>— Bene! Si vede che lei non farà questa causa per avidità. E... quanti sono stati i
               denari prestati da lei al signor Selmi? Badi che la somma sia verosimile, perché se
               anche gli avesse prestato, poniamo il caso, ventimila lire, il giudice, per quanto
               fosse vero, potrebbe sospettare. Bisogna che questa somma sia molto più piccola. Se
               ne ricorda?</p>
            <p>Egli voleva far le cose con una certa saggezza e non esagerare troppo. Giulia si
               trovava impacciata; ma credette che, a non rispondere subito, l'avvocato avrebbe
               voluto forse non prendere più la causa. Poi, a passare da bugiarda in quel momento,
               non ci sarebbe stato più rimedio. Soltanto un'altra bugia la toglieva d'imbarazzo. E,
               perciò, disse:</p>
            <p>— Siccome non tengo conto di cento lire più o cento lire meno, sono nel giusto se mi
               faccio restituire tremila lire.</p>
            <p>— Bene. È una somma conveniente. Ed altri crediti non potrebbe vantarli? Per esempio,
               le ha pagato sempre il salario? Mi sembra che, se ella gli ha dovuto prestare tremila
               lire, il signor Selmi non avrà sempre potuto essere puntuale a pagare lei!</p>
            <p>Ella, rifletté un poco e disse:</p>
            <p>— Mi promise trenta lire al mese, e non ho mai riscosso niente.</p>
            <p>— Quanto tempo è?</p>
            <p>Giulia rifletté più a lungo; e rispose:</p>
            <p>— Sei anni.</p>
            <p>— Non potremo chiederne che cinque. La legge non ne consente di più. E cinque anni,
               se non sbaglio, importano mille e ottocento lire, che con le altre arrivano a
               quattromila e ottocento. Ossia, possiamo dire, cinquemila. E, siccome è probabile che
               dobbiamo venire a una transazione, perché bisogna prepararsi anche al peggio, è
               prudente, direi, chiederne ottomila!</p>
            <p>Quando le due donne uscirono dallo studio, tremavano dalla gioia. Anche l'avvocato si
               sentiva meglio, più allegro, quasi faceto e soddisfatto; intelligente.</p>
            <p>Del resto, dovutosi pochi mesi prima separare dalla moglie infedele, e presa in casa
               una giovane di cui era innamoratissimo, provava simpatia anche per Giulia; e a lui
               non importava molto accertarsi se Giulia mentisse interamente o a mezzo: durante la
               causa, se avesse avuto ragione Remigio, la verità sarebbe venuta a galla da sé. E
               questa, scusando la coscienza con il trovarsi messa su dall'avvocato, che sapeva
               meglio di lei quel che doveva essere deciso, non esitò più. Pigliare con le buone
               Remigio era impossibile; e, se non andava fino in fondo, avrebbe avuto il danno e le
               beffe. Bisognava che gli rendesse pane per focaccia!</p>
            <p>E tra Fosca e Giulia, i due testimoni furono pescati il giorno stesso: il primo un
               tipografo, amico di Fosca; che, per l'appunto, tanto per fare una passeggiata in
               campagna, era stato a trovare per conto di lei il Selmi; e ci si era trattenuto a
               tenergli compagnia.</p>
            <p>L'altro, Chiocciolino, un sensale, mezzo epilettico, che aveva questionato a morte
               con Giacomo per una bazzecola; pretendendo, come ripicco, di avanzare il pagamento di
               due maiali. Era anche riuscito, durante la malattia, a ficcarsi in camera a
               minacciarlo; e l'avevano dovuto riportare fino in fondo alle scale.</p>
            <p>Il tipografo Corradino Crestai, soprannominato Ciambella, era alto quasi due metri,
               magro e sempre giallo, con due occhi che sembravano di piombo; con le dita delle mani
               così affilate che si vedeva la forma degli ossi. Si prestò a far da testimonio,
               perché gli pareva ingiusto che Giulia restasse senza né meno un soldo dopo aver avuto
               buona ragione a sperare di essere l'erede di quasi tutto.</p>
            <p>Il sensale era pieno d'un odio cieco: dopo averne inventate di tutte, anche sul conto
               della moglie di Giacomo, tanto per vendicarsi, ora gli capitava proprio l'occasione
               di beffare Giacomo morto; quasi avesse potuto obbligarlo a sborsare di tasca quelle
               ottomila lire. E, intanto, anch'egli fece causa a Remigio, per essere pagato dei due
               maiali, ormai famosi tra i mercanti di Siena: dugento lire sole, del resto! Ma, a
               quel tempo, non erano poche.</p>
            <p>Il Selmi era morto senza lasciare amici. Il suo carattere aspro e cupo gli aveva dato
               fama di cattivo; ed egli, sapendolo, s'era allontanato sempre di più anche dagli
               amici.</p>
            <p>Quasi tutti i mercanti e i contadini, che s'informavano della malattia, perché era
               molto conosciuto, accolsero la notizia della morte quasi con soddisfazione; come se
               l'avesse meritata. E tutti rivolsero il malanimo e la curiosità contro Remigio;
               trovando così il modo di vendicarsi con lui del padre. C'era una certa voglia di
               sapere quali persone egli avrebbe avvicinato, quali amici avrebbe scelto; e se
               lascerebbe l'impiego per fare l'agricoltore.</p>
         </div>
         <div type="chapter">
            <head>V</head>
            <p>Parecchi conti, più o meno veri ed esatti, giunsero in una settimana alla Casuccia:
               il fabbro avanzava tre annate, il carraio due, il droghiere aveva da riscuotere
               ottocento lire, il farmacista settecento, il dottor Bianconi novecento; altri medici,
               chiamati a consulto, cento; poi, c'era da pagare la cera del trasporto funebre, la
               cassa, il prete, il marmista per la pietra sepolcrale: in tutto tremila lire, da
               aggiungersi alle ottocento dei diritti di successione.</p>
            <p>Anche Remigio andò da un avvocato; perché gli pareva che il Pollastri avesse un modo
               di fare tutt'altro che fidato. Al ginnasio, aveva conosciuto uno studente del terzo
               anno di liceo; e poi s'erano rivisti per la strada. Questo suo amico, al quale egli
               non aveva più parlato da anni, era l'avvocato Mino Neretti.</p>
            <p>Remigio sperava di spendere meno che da un altro, e di essere consigliato bene.
               Tuttavia, la prima volta che gli riparlò, tremava e non riesciva a spiegarsi;
               arrossendo e arrabbiandosi.</p>
            <p>Il Neretti lo guardò, ridendo e battendogli una mano sopra una spalla: bastò questo
               perché Remigio sentisse per lui un'amicizia capace di tutto. Allora l'avvocato,
               accorgendosene con piacere, lo fece passare dentro la sua stanza; e, dettogli che si
               mettesse a sedere, picchiettando con la costola di un piccolo codice rosso sopra la
               scrivania tutta seminata di fogli e di libri aperti, lasciati l'uno addosso
               all'altro, lo rimproverò:</p>
            <p>— Dovevi venire subito da me, e non andare dal notaio; e, poi dal notaio Pollastri!
               Quello è un imbroglione che ti mangerà ogni cosa.</p>
            <p>Remigio, spaventato, sentì come addentarsi fino al cuore.</p>
            <p>— Se tu vuoi che io mi occupi delle tue faccende, prima liberati dal Pollastri; e
               lascia parlare me alla tua matrigna. Se credi, le scrivo subito una lettera; per
               invitarla a venire qui. Vi accomodo io! Ma, piuttosto, c'è un'altra cosa molto più
               grave... Tu, forse, ancora non la sai; ma è bene che t'avverta.</p>
            <p>Il Neretti smise di picchiettare con il codice; e, riponendolo nel punto più sgombro
               della scrivania, proseguì:</p>
            <p>— Giulia, quella ragazza che teneva in casa tuo padre, ti fa causa.</p>
            <p>Il giovane, impallidendo, si alzò di scatto:</p>
            <p>— Mi fa causa?</p>
            <p>E tentò sorridere, per essergli simpatico e per mostrarsi fiducioso di lui:</p>
            <p>— Come può farmela?</p>
            <p>Il Neretti, burlandosi dei modi di Remigio, vedendolo così esaltato e nello stesso
               tempo smarrito, aggiunse con un dispiacere sincero, perché era buono:</p>
            <p>— Dice che avanza da te ottomila lire.</p>
            <p>Remigio rimase così sottosopra, che non capì più niente. L'avvocato, lasciando prima
               che quell'emozione diminuisse, lo richiamò in sé minacciandolo; anche con lo scopo di
               conoscere, per sua curiosità, se aveva ragione o torto:</p>
            <p>— Le deve avere, sì o no?</p>
            <p>— Se le dovesse avere, gliele darei. E come l'hai saputo?</p>
            <p>Il Neretti batté il pugno su la scrivania, come se non gl'importasse né meno di
               sfondarla:</p>
            <p>— Di questo non te ne devi occupare.</p>
            <p>Ma, per attenuare l'effetto che gli vedeva anche nel viso, aggiunse:</p>
            <p>— Ho visto la domanda per ottenere il gratuito patrocinio, che fa il suo avvocato, il
               Boschini.</p>
            <p>— E allora?</p>
            <p>— Allora, aspetteremo; e noi ci opporremo. Vedremo le ragioni che portano! Sei sicuro
               che tuo padre non ha fatto testamento?</p>
            <p>Il giovane si mise una mano sul cuore palpitante; e disse, provando un certo
               piacere:</p>
            <p>— Ormai, ne sono sicuro! Il Pollastri me lo avrebbe detto.</p>
            <p>L'avvocato, appoggiandosi alla poltrona, di traverso, e arricciandosi i baffetti,
               stette un poco a pensare; poi, disse:</p>
            <p>— Non capisco perché anche un sensale ti faccia causa per dugento lire.</p>
            <p>— A me?</p>
            <p>Il Neretti, arrabbiandosi, gridò:</p>
            <p>— A me, forse? Non sei tu Remigio Selmi, erede del fu Giacomo?</p>
            <p>E fece una sghignazzata. Remigio, mortificato rispose:</p>
            <p>— Sì, sono io.</p>
            <p>L'avvocato, allora, sorrise: ingenuo fino a quel punto non lo avrebbe creduto mai. Ma
               si propose di aiutarlo il meglio che fosse possibile.</p>
            <p>— L'avvocato di questo sensale è lo Sforzi.</p>
            <p>— E come faccio io a trovare questi denari? T'ho detto, appena entrato, che mi sono
               arrivate tremila lire di conti da pagare... E, poi, ci sarà la successione!</p>
            <p>— Eh, non ti spaventare! Oggi parlo io con il direttore del Banco di Roma; e ti
               faccio dare quel che ti occorre. Fai una cambiale... Per esempio, se ti ci vogliono
               tremila lire, tu devi fare, invece, una cambiale di tremilasettecento; così, fra tre
               mesi, alla prima scadenza, hai già il denaro per scontarne il quinto; aggiungendovi,
               di tasca tua, una sciocchezza; quaranta lire, mi pare, più lo sconto... Hai fatto mai
               le cambiali?</p>
            <p>— No.</p>
            <p>— Allora te lo insegnerò io. Il mio giovane di studio ti ci metterà la firma, che ci
               vuole per la banca.</p>
            <p>E, poi, dopo averlo guardato, aggiunse:</p>
            <p>— Si vede che ancora non hai mai vissuto. Bada però, che con le cambiali ci vuole
               giudizio! E io mi presto a fartele fare soltanto a patto che tu badi ai tuoi
               interessi e che tu non sciatti il denaro. Ora, vattene; e torna domani; e bada di
               tenermi informato di ogni cosa, e di non fare niente senza il mio consiglio, perché
               cercheranno d'imbrogliarti.</p>
            <p>Gli dette la mano, e lo sospinse verso la porta foderata di lana verde.</p>
            <p>Il Neretti si sedé, mangiucchiandosi l'unghia d'un pollice: Remigio gli aveva fatto
               ricordare tante cose del passato; e, sentendosi troppo distratto, invece di studiare
               un processo che aveva alle mani, si mise alla finestra a fumare. Aveva trentadue
               anni: piuttosto magro, con un ciuffetto nero e due anelli d'oro alle dita. Quando
               rifletteva, teneva la bocca chiusa e mandava a ogni momento il fiato giù per il naso,
               strizzando gli occhi rotondi; come se fossero stati troppo grossi per le loro
               palpebre.</p>
            <p>Remigio si credette sicuro, persuaso e contento d'essere stato accolto
               confidenzialmente dal Neretti; quantunque ora fosse avvocato, ed egli avesse soltanto
               la licenza ginnasiale.</p>
            <p>Ma quando, la sera, tornò alla Casuccia, dopo aver girato senza scopo tutto il
               pomeriggio, provò una delusione forte; e si chiese perché era stato così espansivo e
               aveva dato importanza a cose che ora gli parevano insignificanti.</p>
            <p>Alla matrigna non disse nulla dei due processi, volendo prima aspettare d'essersi
               messo d'accordo con lei; perché gli venne il timore che avrebbe fatto come Giulia.
               Invece, Luigia sapeva già ogni cosa; perché glielo avevano detto Giulia e il sensale,
               aizzandola contro il figliastro, mettendole tanta diffidenza da farla quasi decidere
               a ricorrere al tribunale. E, credendo che ancora non sapesse niente, stette zitta;
               temendo, ch'egli, preso dalla collera e comprendendo quali difficoltà stava per
               incontrare, non si mostrasse meno buono verso di lei e meno disposto a cedere con
               larghezza quando doveva essere stabilita la quota del suo usufrutto.</p>
            <p>L'aia della Casuccia era già buia; tra la casa, la capanna e la parata. Egli si sentì
               salutare da Berto e da Tordo, che stavano seduti insieme sul primo scalone della loro
               casa. Moscino, che era figliolo di Picciòlo e fratello di Lorenzo, cantava tra i
               cipressi; e, tutto a un tratto, attraversò l'aia saltando: aveva quindici anni;
               magrolino, con la pelle annerita dal sole. Finché non era proprio inverno, portava
               soltanto un paio di calzoni, che gli arrivavano ai ginocchi; la camicia sempre
               rimboccata, perché mancavano le maniche. Ma la domenica si metteva un vestito nero,
               cucitogli dalla mamma; e, al collo, una ciarpa rossa a fiocco. Con il sigaro in
               bocca, andava a sentire la musica militare in città; e, la sera, cercava di tornare
               in compagnia di qualche ragazza; per darsi l'aria d'essere un giovanotto.</p>
            <p>Remigio, che s'era fatto prestare la mattina due lire dalla matrigna, per le
               sigarette, si chiuse in camera e si mise a fumare.</p>
            <p>Qualche lume, a Siena, s'accese; e, siccome non si distinguevano bene le case, perché
               c'era un poco di caligine, pareva che quei lumi stessero per aria, sospesi; e, quando
               Moscino si rimise a cantare, gli parve che tutto fosse stupido e insulso come quel
               canto.</p>
         </div>
         <div type="chapter">
            <head>VI</head>
            <p>Il Pollastri, uno dei più vecchi notai di Siena, era molto rispettato e tenuto in
               conto. Bassotto, con il buzzo a pera, e sempre con il bastone e con il bocchino per
               fumare il sigaro, aveva una carnagione scura; i baffi biondicci, con le punte come
               due spaghi untuosi e sottili; gli occhi chiari che doventavano subito fissi e
               cattivi; una voce che lunsingava; un sorridere serio e pacato che faceva
               esclamare:</p>
            <p>— Dev'essere onesto!</p>
            <p>Siccome la cenere del sigaro gli andava sempre addosso, molte volte seguitava a
               parlare ripulendosi il vestito con tutte e due le mani; e poi, specie quando voleva
               ascoltare, le teneva stese sopra lo scrittoio e i pollici appuntellati sotto.</p>
            <p>Remigio era andato da lui come da un padre, contento di confidarcisi; Luigia aveva
               cercato, anche per mezzo di un avvocato, di capire ch'egli non sarebbe stato parziale
               a favore del figliastro. E il Pollastri, accontentando ugualmente Luigia e Remigio,
               trovava sempre qualche motivo per cui era necessario che tornassero da lui. E così le
               loro chiacchiere, attraverso una imbriacatura legale, doventavano pretese eccessive o
               addirittura impossibili, in contrasto tra sé e irreconciliabili; proponendo egli, ora
               all'uno ora all'altro, accomodamenti che non potevano soddisfare nessuno dei due. Con
               quel suo sorriso, che gli faceva raggrinzare tutta la faccia, diceva a Remigio:</p>
            <p>— Sì, lei ha ragione; ma, d'altra parte, dovrebbe essere più generoso, meno tirato
               intendo dire, più buono verso la matrigna.</p>
            <p>— Ma io voglio darle soltanto quel che le si spetta. Non le pare giusto?</p>
            <p>— Soltanto quel che le spetta? Ma se le fa vedere che lei è disposto a più, la
               matrigna, in compenso, sarà più affezionata....</p>
            <p>— Non m'importa!</p>
            <p>Il Pollastri rideva, come se avesse detto una cosa da far ridere, e rispondeva:</p>
            <p>— Ah, non gliene importa!</p>
            <p>Remigio, che credeva di avere risposto da furbo, come se avesse da farsi scusare di
               una bricconata, lo guardava ridendo; sotto quegli enormi scaffali d'incartamenti, a
               volumi, tutti con la costola nera, con un cartellino numerato.</p>
            <p>Più su della poltrona, la cui stoffa era stinta e strappata, un crocefisso d'avorio,
               d'un avorio scivolevole; e sopra la scrivania, ricoperta d'incerato nero, righelli e
               penne, bene in ordine, accanto a un enorme calamaio di vetro.</p>
            <p>Remigio ripigliava:</p>
            <p>— Che forse la mia matrigna è disposta verso di me a farsi dare meno di quello che
               per legge io non potrei negarle?</p>
            <p>— No: tutt'altro!</p>
            <p>Il notaio si divertiva a sentire quelle ragioni, di cui non c'era nessun bisogno. E
               Remigio rincalzava:</p>
            <p>— E allora?</p>
            <p>— Faccia come crede. Viene qui lei stessa a raccomandarsi, perché io dica così!</p>
            <p>— Non le dia retta! Le dica che avrà il giusto, e che io non ho punto l'intenzione di
               darle meno.</p>
            <p>— Caro Remigio, ci ho perso la pazienza: gliel'ho ripetuto già trenta volte.</p>
            <p>E prendendo un'aria di protezione e di degnazione paterna, quasi avesse dovuto
               rimproverarlo, continuava:</p>
            <p>— Io le voglio bene; ma voglio essere di coscienza tranquilla. E, quindi, io non mi
               presterei a favorire eccessivamente lei a danno della vedova.</p>
            <p>Allora, Remigio si raccomandava:</p>
            <p>— Vede che sono venuto subito da lei, senza che mi ci abbia consigliato nessuno,
               appunto perché lei accomodi, secondo la legge, questa faccenda: né a favore mio né a
               quello della mia matrigna. Ma, nel caso che la matrigna fosse contro di me con
               pretese sciocche e cattive, io voglio essere certo che lei penserà a tenerla a
               posto.</p>
            <p>— Ma, sì, stia tranquillo!</p>
            <p>E aveva sempre voglia di ridere. Poi, gli disse, un giorno:</p>
            <p>— Del resto, finché non sono venuto a fare l'inventario, valutando tutto il
               patrimonio, è impossibile stabilire qualche cosa di serio.</p>
            <p>— È quel che penso anch'io.</p>
            <p>— Stia tranquillo, le ripeto. Prima di venire a parlare di somme, c'è tempo ancora.
               Che importa se la vedova ha fretta? Non sa, forse, che ci sono stati casi, tra
               matrigna e figliastro, che hanno leticato per i tribunali anche due o tre anni?</p>
            <p>Remigio, incuriosito come dinanzi a un agguato, che quasi lo lusingava, chiese:</p>
            <p>— Avrebbe fretta, dunque, la mia matrigna?</p>
            <p>— Piuttosto!</p>
            <p>— E quando verrà a fare l'inventario?</p>
            <p>— Per una settimana, ormai, non posso.</p>
            <p>— Non può?</p>
            <p>— Ho tanto, tanto da fare, mio caro! Tanto!</p>
            <p>— E mi farà spendere molto?</p>
            <p>— No, no: faremo tutte le cose alla buona!</p>
            <p>— Ma non può dirmelo, all'incirca?</p>
            <p>— Non saprei... ancora non siamo né meno al principio di quel che c'è da fare.</p>
            <p>E, magari due ore dopo, diceva a Luigia:</p>
            <p>— È un ragazzo che non mi vuol dare ascolto! Sarà difficile intendersi! Badiamo bene!
               Se seguita così, io lascio a mezzo ogni cosa e non me ne occupo più.</p>
            <p>Luigia lo supplicava piangendo:</p>
            <p>— Per carità, la sbrighi lei questa brutta matassa! Giacché Remigio ha avuto l'idea
               buona di rivolgersi a lei, badi se le riesce di farmi dare almeno quel che mi spetta
               per legge; altrimenti dovrei mettermi nelle mani di un avvocato e ricorrere al
               tribunale: sarebbe vergogna, per tutti quelli che lo risapessero.</p>
            <p>Il Pollastri, stando zitto e stropicciandosi le mani, guardava la finestra come se
               cercasse il mezzo di escire dall'imbroglio. Poi, prendeva di tasca la scatola dei
               fiammiferi; e, dopo aver soffiato dentro il bocchino, abbassandosi sul cestello della
               cartaccia, accendeva un mezzo sigaro. Luigia ricominciava a piagnucolare:</p>
            <p>— Mi consigli lei!</p>
            <p>— Mia cara, io faccio di tutto; ma se non mi riesce non è colpa mia. Badiamo bene!
               Anzi io la metto subito in guardia; perché, quando ho fatto il mio possibile, non
               voglio che s'incolpi me.</p>
            <p>— Ma questo non lo pensi né meno!</p>
            <p>— Ecco, allora, ci siamo intesi: domani, quando egli tornerà, io farò l'ultimo
               tentativo.</p>
            <p>Luigia, che avrebbe voluto trattenersi ancora, si alzava e usciva; facendo, però, tre
               passi per ogni mattone.</p>
            <p>Il Pollastri, rimasto solo, prendeva un foglio di carta, in cima al quale era il suo
               nome fatto con un timbro di gomma a inchiostro violetto; e scriveva con quella
               calligrafia grossa e aggrovigliata, tra le finche diritte e perpendicolari: "Altra
               mansione per colloquio con la vedova, durato un'ora, lire venti".</p>
            <p>Faceva la somma, con il lapis, sopra un pezzetto di carta, di tutte le mansioni; poi,
               spargeva il polverino rosso su lo scritto; lo rimetteva nel cassetto, si dava una
               sfregatina alle mani, una scossa al vestito ceneroso; e passava subito ad altro.</p>
            <p>Ma al suo scritturale, che chiamava quando non c'erano più i clienti, per fargli
               ricopiare gli atti notarili in carta bollata, disse una volta:</p>
            <p>— Per un'eredità di dieci lire, non vogliono mettersi d'accordo. Peggio per loro! Se
               la mangeranno e basta; ma non devono credere di sacrificare me, non pagandomi il
               conto!</p>
            <p>Lo scritturale, che da un pezzo aveva voglia di parlare della successione di Remigio,
               rispose:</p>
            <p>— Del resto, la Casuccia è un possesso che mi piacerebbe; farebbe proprio per me.
               Comprerei un ciuchino....</p>
            <p>Il Pollastri lo guardò in faccia, e si mise a ridere: erano amici da tanti anni e si
               aiutavano; perché Roberto Lenzi, pur facendogli da scritturale, aveva un
               patrimonietto al Monte dei Paschi.</p>
            <p>— Perché mi guarda?</p>
            <p>Il notaio rispose:</p>
            <p>— È un'idea che mi piace; e io le prometto di aiutarla.</p>
            <p>— Dice da vero?</p>
            <p>Il notaio si alzò, e gli dette la mano. Lo scritturale, a cui l'impazienza di dire
               tutto in una volta faceva perfino sbagliare una parola per un'altra, disse
               asciugandosi il sudore freddo su la fronte:</p>
            <p>— Ecco come vorrei entrarci io. So che Remigio non ha avuto, povero ragazzo, né meno
               un soldo in contanti; anzi, ci sarà subito un passivo di circa diecimila lire, perché
               gli faranno anche una causa... credo una certa Giulia, che conviveva con il signor
               Giacomo....</p>
            <p>Il notaio assentì, abbassando la testa.</p>
            <p>— Deve proporgli di farsi prestare il danaro da qualcuno, ossia da me... si fa una
               ipoteca!... E quando egli non potrà andare più avanti, comprerò ogni cosa io. Così,
               non si mette in balìa delle banche! .. È meglio che s'ipotechi con me; non ne
               conviene? Gli dice che con me si fa una cosa alla buona... magari penso io alle spese
               che ci vogliono per far registrare l'ipoteca; così lui acconsentirà meglio. Che
               m'importerebbe di dover sopportare io tutte le spese, che dovrebbero essere a metà?
               Si mette, nel contratto, che egli si obbliga di rendermele dentro un certo
               tempo...</p>
            <p>Il Lenzi voleva dire tutto questo ridendo, ma non gli riesciva; tanto era preso
               dall'emozione. Aveva scoppi di riso, che gli troncavano le parole; e quando tacque,
               gli batteva il cuore come se soffocasse: era grasso e biondo, con il viso che pareva
               gonfio di sangue, con una bocca che gli si storceva anche a respirare, con una
               pappagorgia come un secondo mento.</p>
            <p>Il Pollastri lo guardò un'altra volta; e il Lenzi, avvicinandoglisi come per leggere
               dentro i suoi occhi, disse tutto allegro:</p>
            <p>— Siamo d'accordo!</p>
            <p>E come se avessero pensato la stessa cosa, aggiunse:</p>
            <p>— Lei mi dirà la ricompensa, perché gli affari sono fuori dell'amicizia; e lei
               avrebbe tutte le ragioni di rifiutarsi a questo accordo; che, del resto, sarà un bene
               per quel cretino; perché, o prima o dopo, dovrà vendere la Casuccia. E, se non la
               prendo io, chi sa in quali mani cattive va a cadere! Invece, merita che la prenda una
               persona come me. Non è vero, forse?</p>
            <p>E ambedue si guardarono fisso, con gli occhi egualmente scintillanti; che li
               abbarbagliavano a vicenda. Poi, il notaio sospirò:</p>
            <p>— Tra noi, non c'è bisogno di discorrere troppo: ci s'intende alla prima, e non
               manchiamo di parola.</p>
            <p>Piegò un foglio di carta bollata; e disse, sempre con la stessa voce:</p>
            <p>— Qui copierà quel contratto, che dev'essere firmato domattina. Si ricorda quale?</p>
            <p>Il Lenzi lo trovò e glielo mostrò. E il Pollastri, non avendo nient'altro da fare,
               andò a prendere il bastone, in un cantuccio della stanza; si mise il cappello, senza
               guastare la scrinatura a taglio; ed escì canticchiando un motivo del Verdi.</p>
            <p>Il giorno dopo, a Remigio si mostrò più premuroso del solito; e il giovane, credendo
               che dipendesse dall'averlo ormai convinto a fare tutto con sollecitudine, non stava
               in sé dalla contentezza e dalla fiducia. Già, gli aveva fatto un buon effetto che il
               Lenzi, per salutarlo, si fosse addirittura alzato da sedere.</p>
            <p>La voce gli tremava, e si aspettava che il notaio gli comunicasse l'accordo ottenuto
               con la matrigna: non voleva né meno sedersi, per ascoltare subito in piedi. Il
               Pollastri, cercando di assecondarlo a sorrisi, per non dargli di colpo una delusione
               che lo avrebbe mal disposto, gli disse:</p>
            <p>— Tutto va proprio bene, secondo i nostri sforzi. Io ho anche trovato un mio amico,
               un amico intimo, che a lei soltanto presterà quel che ci vuole per le prime spese; di
               cui non si può fare a meno.</p>
            <p>Remigio era così contento che, a queste parole, non capì di quel che si trattava; e
               rispose, distrattamente, per sapere presto quel che sperava:</p>
            <p>— Grazie, grazie di tutto!</p>
            <p>Il Pollastri chiamò lo scritturale; e questi, mettendosi dalla parte della finestra,
               dichiarò:</p>
            <p>— Io sono a loro disposizione.</p>
            <p>Il Pollastri chiese a Remigio:</p>
            <p>— Quanto crede che le occorra?</p>
            <p>— Ma! Io non saprei.</p>
            <p>— Il signor Lenzi ha pochi denari; ma, forse, basteranno. Se crede, domani stesso,
               lei può fargli una ricevuta provvisoria, e in seguito si prepareranno gli atti.</p>
            <p>Remigio, a cui svaniva quella specie di ebrezza che lo teneva come rapito in un
               sogno, li guardò ambedue; e, allora, rimase un poco perplesso.</p>
            <p>Tuttavia, volendo scusarsi di non accettare immediatamente la proposta, di cui non
               riesciva ad afferrare ciò che per lui era indeterminatezza, rispose:</p>
            <p>— Ancora non saprei decidere. Loro lo sanno, meglio di me, che per ora non conosco né
               meno quanto mio padre m'ha lasciato e quanti debiti ci sono.</p>
            <p>— Mio caro, male! A quando aspetta? Quando siamo nella sua condizione, bisogna
               rendersi subito conto di quel che c'è da fare: tra le illusioni non c'è mai da
               scegliere.</p>
            <p>— E se non avessi bisogno di farmi prestare niente?</p>
            <p>Quelli risero; e lo scritturale disse:</p>
            <p>— Io non ci voglio mettere bocca più: quando saranno d'accordo, mi chiameranno. Sono
               sempre pronto a fare quel che posso; ma di più no. Più buono di così non potrei
               essere.</p>
            <p>Ed escì, strizzando un occhio al Pollastri, che, da solo, vide prendere una brutta
               piega al tentativo. Allora, finse di adirarsi, mostrandosi indispettito che un suo
               consiglio non venisse accolto senz'altro. E si mise a sfogliare certe carte, che
               aveva davanti. Remigio, tanto imbarazzato che si vergognava, disse:</p>
            <p>— Ne parleremo quest'altra volta! Intanto, mi dica quel che ha combinato con la mia
               matrigna.</p>
            <p>Il Pollastri, che aveva preso in mano una penna della mezza dozzina che ce ne aveva
               su la scrivania, scosse la testa e rispose:</p>
            <p>— Io non so più quel che dirle, da quando capisco che lei non confida più in me.</p>
            <p>— Mi dia prima la risposta della matrigna!</p>
            <p>— Non ho da darle niente.</p>
            <p>Il giovane, mortificato, si passò una mano su la fronte; e, poi, disse più affabile
               che poteva:</p>
            <p>— Mi spieghi, almeno, come il signor Lenzi mi darebbe i denari: capisco bene la sua
               buona intenzione! Non lo nego.</p>
            <p>— Vorrebbe che il mio amico le prestasse i denari senza una garanzia?</p>
            <p>— Questo no di certo.</p>
            <p>— È la prima volta che egli si arrischia a entrare in un simile ginepraio. E lo fa
               anche perché era amicissimo del signor Giacomo. Penserò io a tutto. Si figuri che
               egli è disposto ad accettare un'ipoteca per venti anni al sei per cento. Lei ha tempo
               venti anni, venti anni dico, alla completa restituzione. Ma non solo: se non potrà
               pagare le rate e anzi avrà bisogno di altro denaro, glielo presterà alle stesse
               condizioni della prima volta.</p>
            <p>Ormai, Remigio era quasi convinto; e il Pollastri, accortosene, proseguì:</p>
            <p>— Vuole oggi stesso un acconto? Se non ce l'ha lui nel portafogli, quel che manca lo
               presterò io stesso al Lenzi. Vede come si fa tra amici, mio caro?</p>
            <p>E, sbottonatosi la tasca di dentro della giubba, posò su la scrivania un portafogli
               di seta rossa ricamata a oro; l'aprì e fece vedere alcuni biglietti da cento
               lire:</p>
            <p>— Noi non si chiacchiera per niente!</p>
            <p>Remigio, ammirandolo, senza poter staccare gli occhi da quei biglietti, rispose:</p>
            <p>— Lo so.</p>
            <p>E, sentendosi come gonfiare il cuore, aggiunse:</p>
            <p>— Io non ne ho né meno da cinque lire!</p>
            <p>— Ma li prenda lei, dunque! Lo capisco che si trova imbarazzato! Faccia conto che
               siano suoi.</p>
            <p>Ci mancò poco che non allungasse la mano; tuttavia la timidezza lo ritenne; e,
               sentendosi troppo confuso per decidersi, si alzò da sedere. Allora, anche il
               Pollastri si alzò; e gli disse, accarezzandolo sotto il mento:</p>
            <p>— Rivenga domani, e troverà tutto pronto. Le dirò io quanto deve farsi dare.
               Rifletta, mio caro, che per un'ipoteca a una banca ci vogliono troppe spese, e perciò
               non ne varrebbe la pena. Ma non solo le spese: non si sa, anche, quante garanzie! E,
               poi, almeno cinque o sei mesi d'attesa, supposto e concesso che una banca, per
               esempio il Monte dei Paschi, sia disposta a fare l'operazione.</p>
            <p>Remigio tornò alla Casuccia, mettendoci almeno tre volte più del solito. Quasi gli
               girava la testa, la gente gli dava il senso di un'oppressione pesante; e sentiva il
               bisogno di stare zitto.</p>
            <p>Ma, la sera, prima di cenare, mentre Ilda diceva che in casa non c'era più petrolio,
               parlò con Luigia. E, cominciando ad intendersi, ambedue capirono abbastanza che il
               Pollastri, invece di metterli d'accordo, procurava di accrescere e di motivare la
               loro reciproca diffidenza. Remigio esclamò:</p>
            <p>— Ed io che mi fidavo di lui, perché da tanti anni conosceva mio padre!</p>
            <p>La matrigna, che fu l'ultima a convincersi, fu però la più risoluta; e gli giurò di
               far tutto nel modo più chiaro possibile. Intanto, però, pur promettendosi di non
               farsi più mettere su l'uno contro l'altro, decisero d'incaricare lo stesso il
               Pollastri dell'inventario; temendo che egli, se non gli avessero fatto fare né meno
               quello, avrebbe mandato un conto da milionari.</p>
            <p>Del resto, tutto quel denaro che si sentiva mettere a sua disposizione, a Remigio
               faceva piacere. Giacomo lo aveva tenuto sempre come un poveraccio, e lo stipendio
               dell'impiego non gli era bastato né meno a pagare tutta la retta alla padrona di
               casa. Quel denaro, più sognato che posseduto, ma che poteva procurarsi, non importa a
               quali conseguenze, lo incoraggiava.</p>
         </div>
         <div type="chapter">
            <head>VII</head>
            <p>Remigio, il più delle volte, si sentiva sperso; e gli faceva caso di poter scendere
               nell'aia e andare dove volesse. Il cancello della strada era tutto fuor di posto, con
               i gangheri strappati e arrugginiti; schiantato, con la vernice che veniva via a
               pezzi. Il settembre dell'anno avanti ci avevano legacciato i pruni e le marruche,
               perché non passassero a rubare l'uva; e le siepi ora avevano i getti nuovi.</p>
            <p>Da una parte dell'aia c'era la capanna: un fabbricato piuttosto basso, tarchiato, con
               il tetto spiovente da due parti, fin quasi a terra; con l'uscio sciupato da lunghe
               spaccature: con un trogolo di legno appoggiato al muro; con due finestre che invece
               degli sportelli eran tappate da mannelle di paglia.</p>
            <p>La parata era dall'altra parte dell'aia; piuttosto grande, fatta di mattoni doventati
               d'un rosso quasi nero; e, tra i mattoni, ciuffi di capperi. Attaccate alla parata,
               dinanzi alla capanna, la casa degli assalariati e quella padronale, con tre porte:
               alcuni correggiati, tra porta e porta, messi ad uncini di ferro; e, sotto le
               finestre, cinque scale di legno, da piante, infilate a due pioli. Di fianco alla
               casa, s'andava nel campo e nelle stalle; più basse e dietro.</p>
            <p>Vicino alle stalle, un fontone; dove lavavano i panni, abbeveravano i bovi e
               mandavano il branco delle anatre: intorno al fontone, cinque salci e un orto
               rinchiuso con stocchi secchi di granturco. Da lì, una fila di cipressi a doppio; che
               salivano su un poggetto; dal quale si poteva vedere tutto il podere fino al confine
               della Tressa. In antico, la Casuccia era stata un piccolo ospedale per i pellegrini;
               e una mezza Madonna di terracotta era rimasta in una parete della stalla.</p>
            <p>Quand'era piovuto molto, dall'aia si sentiva scrosciare la Tressa; e i piani si
               allagavano; i pioppi umidi e la creta lavorata luccicavano. Di Siena, dietro quattro
               o cinque poggi sempre più alti, quasi a chiocciola, si vedevano soltanto le mura; tra
               la Porta Romana e la Porta Tufi. Dalle mura in giù, i prati e i grani scendevano
               tagliati da poche strade; riunendosi a spicchi, verso qualche podere; con le case sui
               cocuzzoli dei poggetti, accerchiate dai cipressi. Si sentiva il treno della Val
               d'Arbia; quando, secondo i contadini, era segno di piovere.</p>
            <p>I primi giorni, Remigio evitava d'incontrarsi con i sottoposti; non sapeva né meno
               riconoscerli l'uno dall'altro e, per timidezza, voleva sorvegliarli quasi di
               nascosto. Una mattina, fece il giro di tutto il podere, solo; camminando sempre sul
               margine dei confini. Vide i prati, ma non sapeva di che seme fossero; vide la biada e
               il grano, i filari delle viti e gli olivi: per non piangere, tornò subito a casa;
               commovendosi quando Gegia, che era a cogliersi l'insalata, lo salutò.</p>
            <p>Non sapeva che fare; si sentiva solo troppo e senza denari; e Luigia aveva cominciato
               a dire che non mandava più Ilda nelle botteghe senza pagare.</p>
            <p>Per non vederla in quel momento, entrò nella stalla; rificcando, con un pezzo di
               pietra, i chiodi della serratura; usciti fuori.</p>
            <p>Nella stalla, c'era soltanto un paio di vacche; che, allora, non potevano costare più
               di novecento lire; magre e vecchie: una anche zoppa, perché il sensale incaricato da
               Giacomo di comprarle lo aveva messo in mezzo.</p>
            <p>La stalla era piuttosto grande e lunga, ma buia e piena di ragnatele, quasi senza
               punta paglia; e le due bestie ruminavano in un cantuccio della mangiatoia mezza
               franata. Mentre egli le guardava, Picciòlo, il marito di Dinda, entrato senza che
               egli l'avesse sentito, gli mise una mano su la spalla e gli disse:</p>
            <p>— Padroncino, se vuol guadagnare, bisogna mettere qui altre bestie; e giovani ci
               vogliono. Due o tre vitelli! E, se vuol dare retta a me, tenga anche una mucca.</p>
            <p>— Quanto costano i vitelli?</p>
            <p>— Se si prendono a pena divezzati, dugento lire l'uno; per meno, è impossibile.</p>
            <p>Remigio abbassò la spalla, perché l'assalariato togliesse la mano; pensando: "A mio
               padre, non avrebbe fatto così". Poi, non sapendo né meno quel che rispondere, si
               mosse per escire. Ma Picciòlo, toltosi il cappello sfondato e battutoselo su le
               ginocchia gli disse:</p>
            <p>— Mi permetta che io le faccia contezza di una cosa.</p>
            <p>Il vecchio rideva, ma si capiva che parlava sul serio e dopo averci pensato a lungo:
               la punta del naso gli andava quasi a toccare quella del mento; con una testa rasa e
               sparsa di crosticine.</p>
            <p>— Dite.</p>
            <p>— Suo padre, Dio lo riposi in pace, erano due mesate che non ci pagava: non dico per
               me e per la mia famiglia, perché, grazie a Dio, posso aspettare ancora; se lei non è
               in comodo; ma io credo che Berto e Tordo abbiano da riscuotere qualche mesata.</p>
            <p>— Io non lo sapevo!</p>
            <p>— Faccia come crede il meglio. Io e la mia famiglia siamo stati fissati per settanta
               lire al mese.</p>
            <p>E Picciòlo, capito che Remigio si turbava, tacque; togliendogli da dosso alcune
               pagliuzze che gli ci si erano attaccate rasentando il muro della stalla.</p>
            <p>Remigio andò subito a trovare la matrigna; che ricuciva una sua sottana dopo averla
               rovesciata:</p>
            <p>— Perché non m'ha detto lei che gli uomini devono riscuotere parecchi mesi
               arretrati?</p>
            <p>— Chi ne sapeva niente? E, poi, sta a te ad occupartene. Se tu me l'avessi domandato
               prima, t'avrei detto subito che io non lo so; e, allora, avresti già provveduto.</p>
            <p>— Ma i denari dove sono? Lei sa bene che io non ho un soldo.</p>
            <p>— Se li avessi, te li darei io.</p>
            <p>— Lo so che lei non ce li ha. Bisognerà, dunque, che li prenda a una banca.</p>
            <p>Soltanto allora la matrigna smise di cucire, guardandolo a bocca aperta; e, poi, gli
               gridò:</p>
            <p>— Chi te l'ha messa cotesta idea nel capo?</p>
            <p>— Mi dica, altrimenti, come posso fare? O vendere ogni cosa.....</p>
            <p>— Vendere no, a costo di qualunque sacrificio. La Casuccia è nostra. E chi vende non
               è più suo.</p>
            <p>— E allora bisogna che io faccia una cambiale.</p>
            <p>Ella riabbassò la testa e disse sottovoce:</p>
            <p>— Fai come vuoi: io non ti ci dico niente. Ti dico, però, che te ne pentirai.</p>
            <p>Egli si mise a battere con le dita su i vetri, così forte che avrebbe voluto
               romperli: stringeva i denti e si sentiva come irrigidire.</p>
            <p>Luigia non riesciva più a cucire, le tremavano le mani e le lacrime le venivano alle
               ciglia.</p>
            <p>Remigio, voltatosi a lei, le disse:</p>
            <p>— E forse, non sa che dovrò dare a Giulia ottomila lire?</p>
            <p>La matrigna, per non essere costretta a rispondergli che lo sapeva, lo
               incoraggiò:</p>
            <p>— Vedrai che non le avrà! Almeno, io non so perché dovrebbe averle.</p>
            <p>— Ma lei ci ha più parlato con quella ragazza? Se avesse un poco d'orgoglio, mi pare,
               non ci dovrebbe parlare.</p>
            <p>— Mi salutò l'altro giorno, e vidi che aveva intenzione di fermarmi; ma io finsi
               d'aver fretta e tirai di lungo.</p>
            <p>— Se è vero, fece bene!</p>
            <p>Luigia era alta e magra, con un musettino a topo e le palpebre che sembravano
               appassite e vizze; il labbro di sotto sporgeva da quello di sopra come quando si vuol
               fare un vezzo: il mento era piccolo; ma, quand'ella sorrideva, ci appariva una
               tacchettina, come una rottura, nel mezzo. I capelli, già brizzolati, le pendevano con
               due ciocche fin quasi alle gote. Quando aveva pianto, le restava per un pezzo il naso
               rosso; e pareva che il labbro di sotto ammoscisse; e il mento tremolava. Ella,
               sentendosi dire così, lo guardò con il desiderio di volergli bene; ma non si sentì
               sicura di essere corrisposta; e ambedue, senza più parlarsi, tornarono dai loro
               avvocati.</p>
         </div>
         <div type="chapter">
            <head>VIII</head>
            <p>Il sensale Pietro Carletti, detto Chiocciolino, era andato dall'avvocato Giulio
               Sforzi.</p>
            <p>Questi era molto giovane: bassotto e quasi tozzo, con il viso sempre in congestione.
               Saltellava e gesticolava anche camminando; e, per andare al tribunale, si teneva nel
               mezzo della strada; gonfiando le guance. Si credeva d'avere un grande ingegno;
               perché, al liceo, aveva riempito un quaderno di poesie; e lo raccontava anche ai
               colleghi, alzandosi sui tacchi; perché gli dessero più importanza.</p>
            <p>Accettò sghignazzando la causa propostagli da Chiocciolino, perché si trattava di
               dare addosso a un borghesuccio; che aveva ereditato un patrimonio senza nessuna
               ragione. Invidiava anche le piccole fortune, pigliandoci bizze che lo facevano
               rabbuffare; e, allora, avrebbe voluto che gli articoli del codice doventassero come
               le sue unghie sporche.</p>
            <p>Quando Remigio tornò dal Neretti, un uomo lo fermò alle prime case di Siena;
               sorridendogli come se fosse una sua vecchia conoscenza; e gli disse:</p>
            <p>— Ho avuto incarico di parlarle da un signore molto ricco, ma ricco da vero, che era
               in buoni rapporti con suo padre.</p>
            <p>— E chi è questo signore?</p>
            <p>— Non posso fare il suo nome, per ora. Ma lo saprà quando sarà tempo.</p>
            <p>— E che vuole?</p>
            <p>L'uomo, un sensale di vino e di grano, soprannominato Bùbbolo, lo fece stare con le
               spalle al muro di una casa, andandogli quasi addosso:</p>
            <p>— Perché non vende la Casuccia? Che ce ne ricava lei?</p>
            <p>Remigio, a questa proposta, fece l'atto di volerlo ascoltare.</p>
            <p>— Dia retta a me, la venda subito. Ora che non ci sono altri compratori la venderebbe
               bene. Quando saranno in parecchi, gliela butteranno giù di prezzo. E questo signore,
               invece, è disposto a pagargliela anche qualche mille lire in più.</p>
            <p>— Grazie di avermelo detto, ma ancora non sono deciso; anzi, forse, non venderò.</p>
            <p>Allora Bùbbolo mutò maniere; e, alzando la voce, mentre gli mandava il suo alito di
               zozza su per il naso, gli disse:</p>
            <p>— Non vuol darmi retta? Crede che io sia un imbroglione?</p>
            <p>Remigio si mosse da quella specie di strettoio tra lui e il muro, e fece un passo per
               andarsene. Il sensale lo afferrò per la giubba, di dietro; e, fattolo voltare,
               aggiunse:</p>
            <p>— Ai galantuomini non si risponde così. Si vede che lei ha ancora da imparare molte
               cose.</p>
            <p>Remigio si sentì tanto umiliato che non ebbe la forza di rispondere; ma, perché
               quegli non insistesse di più, lo salutò meglio che poté.</p>
            <p>Bùbbolo, però, non smise di guardarlo. Rimase dov'era, finché Remigio non disparve
               giù per la via Ricasoli; poi, si ficcò una cicca in bocca e decise di trovare da vero
               qualche signore per invogliarlo a comprare la Casuccia.</p>
            <p>La mattina, quantunque finisse aprile, faceva piuttosto freddo; la via Ricasoli,
               taciturna e quasi deserta, era soleggiata, da una parte sola, fino alla piazzetta
               Piccolomini; e Remigio dovette soffermarsi perché un trasporto funebre attraversava
               la strada. Tutti erano a vedere, dagli usci delle case e delle botteghe, oltre che
               dalle finestre; e parecchi curiosi s'erano assiepati lungo le case.</p>
            <p>Il droghiere che aveva mandato il conto s'avvicinò a Remigio senza né meno
               salutarlo:</p>
            <p>— Mi dispiace, signor Selmi, perché suo padre da tanti anni si serviva da me; ma è
               assolutamente necessario che mi paghi.</p>
            <p>Il droghiere, come tutti quelli delle altre botteghe, aveva smesso di servire,
               piantando il banco; e, d'accordo con i clienti, non voleva perdere il trasporto
               funebre. Le serve, alle finestre, si affacciavano con i cenci da spolverare in mano,
               un vetturino aveva fermato la carrozza, alzandosi ritto per vedere meglio di
               tutti.</p>
            <p>Remigio rassicurò il droghiere, giurandogli che avrebbe fatto di tutto; e allora
               quegli, mentre passava la croce, e tutti si toglievano il cappello, doventò fin quasi
               troppo gentile:</p>
            <p>— Spero che anche lei verrà da me! Non mi farà torti! Sa chi è morto? Quel calzolaio
               che stava vicino alla chiesa del Carmine... non ha capito? Quello che andava sempre
               vestito di chiaro, aveva due cani....</p>
            <p>Ma, visto che Remigio non capiva, gli disse:</p>
            <p>— Ci ho sempre il burro fresco e tutto quel che vuole.</p>
            <p>Il giovane, giacché s'era fatto più largo, continuò la strada; aspettandosi di essere
               fermato da qualche altro. E, passando dinanzi al caffè Greco, il punto centrale della
               città, affrettò il passo, voltando, per andare in Piazza dell'Indipendenza; dove
               l'avvocato Neretti aveva lo studio.</p>
            <p>In Piazza dell'Indipendenza c'erano soltanto tre carrozze ferme; più ferme del
               monumento all'Italia; ed egli, salendo le scale dello studio, sentiva piegarsi le
               gambe.</p>
            <p>L'avvocato non c'era; ma lo scritturale, Giangio, gli disse:</p>
            <p>— Per quell'operazione al Banco di Roma ci devo pensare io. Questa è la cambiale e
               questo il borderò.</p>
            <p>Remigio si sentiva scosso da un fremito che ancora non aveva mai conosciuto; e lo
               abbatteva come se durasse una fatica enorme. Con il viso pallido, sorrise:</p>
            <p>— Io non so come si fa.</p>
            <p>Giangio glielo spiegò, ma Remigio non riescì a capire. Allora gli dettò quel che
               doveva scrivere, indicandogli dove; poi, vi pigiò sopra il torchietto della carta
               sugante:</p>
            <p>— È fatto; non se ne preoccupi. Penso io a portare ogni cosa al Banco, perché le
               cambiali nuove devono essere presentate oggi. E, domani, dopo mezzogiorno, lei può
               passare da sé a prendere il denaro. Se crede, prima venga qui da me; e ce lo porterò
               io. Sono tremilasettecento lire, meno quello dello sconto. Ah, l'avvocato, ieri, se
               ne prese subito cura, e, per mezzo suo, il direttore del Banco ha subito
               acconsentito! Anche se avesse voluto chiedere tre volte di più, ci sarebbe stato
               modo. Non c'è pericoli! Quando ha parlato l'avvocato, i denari vengono in mano! È
               come andare a pigliare il pane!</p>
            <p>Giangio, che aveva da portare certi fogli al tribunale, lo salutò; ripetendogli che
               era pronto ad accompagnarlo al Banco.</p>
            <p>Remigio, a pena in strada, credette che fosse per venirgli una vertigine; e dovette
               soffermarsi proprio mentre avrebbe voluto passare in mezzo alla gente senza che lo
               vedesse nessuno. La sua fierezza violenta, ora, era esasperata; ed egli avrebbe
               voluto, così come si sputa, mettere al posto ogni cosa: i debiti riescivano a
               strappargli la carne dentro; gliela distruggevano. Tornò subito a casa, come se
               avesse dovuto fuggire; per rifugiarsi. A tavola, dopo aver mangiato in silenzio, fece
               ridere Ilda; ma Luigia lo sgridò; e, sparecchiando, gli fece capire che avrebbe avuto
               voglia di sfogarsi attaccando il discorso su gli interessi della Casuccia.</p>
         </div>
         <div type="chapter">
            <head>IX</head>
            <p>Qualche volta Remigio si sentiva impazzire e qualche volta provava un benessere
               immenso, che lo rianimava; come quando, in mezzo all'aia, il vento gli batteva sulla
               faccia. Queste disuguaglianze erano come il respiro affannato della sua giovinezza;
               della quale non s'avvedeva né meno.</p>
            <p>Aveva voglia di mettere a posto tutti i debiti e di guadagnare; e, immaginandosi di
               poterlo fare in pochissimo tempo, cominciò ad alzarsi la mattina prima degli
               assalariati. Li attendeva nel campo, stava a vederli lavorare mezze giornate intere,
               non rientrava in casa finché non erano andati a cena. Ma non sapeva dirigerli; anzi,
               senza farlo capire, egli sperava d'imparare per l'anno dopo, lasciando intanto che
               mandassero avanti le faccende come volevano; limitandosi a darne il consenso o a
               comandarne una piuttosto che un'altra; in parte indovinando, in parte ricordandosi di
               quel che aveva imparato da suo padre; e giacché Picciòlo e Tordo gli dicevano sempre:
               "Se fossi padrone io farei così questa tal cosa o tale altra", egli sceglieva il
               consiglio che gli pareva migliore e lo dava come un ordine suo, che dovesse essere
               rispettato.</p>
            <p>Berto non lo consigliava mai; e Giacomo, un mese prima di morire, l'aveva licenziato
               perché era quasi impossibile parlargli senza che facesse la grinta; e perché rubava
               ogni cosa.</p>
            <p>Remigio, illudendosi che doventasse abbastanza rispettoso e sopportabile, lo trattò
               anche meglio degli altri; mostrandogli che non teneva conto dei dissensi avuti con il
               padre.</p>
            <p>Ma Berto se ne approfittò subito, per far di più il proprio comodo; facendo capire
               che non gliene importava niente. Anche la sua moglie, Cecchina, era la donna più
               maldicente che ci fosse fuor di Porta Romana: magra e con due occhi neri come quelli
               dei ramarri, portava via le prime pesche, i primi carciofi, la prima uva; nascondendo
               tutto in una tasca fatta dalla parte di sotto del grembiale. Berto era tarchiato e
               grosso; con la testa rotonda; la fronte stretta come la lama di un coltello; gli
               occhi porcini e lustri.</p>
            <p>Siccome non aveva potuto sfogare il suo risentimento contro Giacomo ammalato, cercava
               la prima occasione per rifarsela con Remigio; sicuro di non trovare la stessa
               resistenza. Quando Remigio stava in modo da voltargli le spalle, egli lo guardava
               affascinandosi con l'idea di leticare battendolo su la nuca; quand'era voltato a lui,
               invece, sfuggiva i suoi occhi, non rispondendo mai come il giovane avrebbe avuto
               piacere, provocandolo o con il silenzio sospettoso o fingendo di capire a rovescio;
               per essere ripreso e rimproverato.</p>
            <p>Remigio ci pativa, e se con dolcezza gli spiegava quel che aveva voluto dire,
               l'assalariato mostrava di non esserne contento; e, qualche volta, addirittura,
               disapprovava bestemmiando. E vedendo che Remigio ne restava confuso e mortificato,
               diceva:</p>
            <p>— Ora non venga a rifarsela con me; non mi dica niente, perché io non intendo
               d'essere rimproverato da nessuno.</p>
            <p>— Ma l'ultima parola voglio dirla io, perché sono il padrone.</p>
            <p>— Come sarebbe a dire? Non c'è bisogno d'insistere tanto a lungo, mi pare. Ma, del
               resto, io non costo niente; e quindi può trattarmi come crede.</p>
            <p>— E chi t'ha trattato male?</p>
            <p>— Io non lo so: non sta a me farglielo rilevare.</p>
            <p>— Dimmi di quel che ti sei offeso.</p>
            <p>— Oh, io non ciabo più! Faccia in un altro modo, però; se vuole stare d'accordo con
               me, e se vuole che io non me ne vada.</p>
            <p>Remigio trovava in quest'ultima uscita una specie di dignità, che poteva forse
               dipendere da animo onesto; sebbene rude e irritabile. E, allora, per provargli che
               non se la prendeva a male, cambiava discorso.</p>
            <p>Ma non dimenticò mai più la delusione provata quando, proprio il giorno della prima
               cambiale, si sentì dire da Berto:</p>
            <p>— Non li vuol pagare lei i suoi sottoposti? Dobbiamo lavorare per passare il
               tempo?</p>
            <p>Gli venne da piangere, e rispose con violenza:</p>
            <p>— Domani avrete tutto, anche quello che avanzate da mio padre.</p>
            <p>— Domani? Facciamoli ora i conti! È tanto che io sto zitto!</p>
            <p>— Domani, ti ripeto.</p>
            <p>Allora Berto, con un'astuzia ironica e ghignando, gli disse:</p>
            <p>— Speriamo che possa pagare da vero!</p>
            <p>Queste parole, che parevano indovinare ogni cosa, abbatterono completamente il
               giovane; che non seppe più rispondere. E, il rimanente del giorno, per prudenza, non
               andò nel campo.</p>
            <p>Meglio, meglio venderla la Casuccia! E perché non tornare a Campiglia? Ma, poi,
               pensò: "Se Berto è cattivo, devo forse fargli il piacere di non essere più il
               padrone? Ormai, avrò i denari. Però ha ragione di avermeli chiesti; anche se m'ha
               detto a quel modo". Ed escì di casa, andando in su e giù per l'aia.</p>
            <p>Dinda, seduta a far la calza, aveva sentito tutto; e gli disse:</p>
            <p>— Perché ci s'inquieta così? Lo paghi, e si faccia rispettare.</p>
            <p>— Domani lo pagherò!</p>
            <p>Ma Dinda, per non compromettersi con Berto, non gli disse più niente; tanto più che,
               a quel modo, gli aveva già chiesto, senza parere, la mesata anche per sé.</p>
            <p>Remigio s'appoggiò con i gomiti al cancello della strada. Tornavano a casa, verso
               Colle di Malamerenda e l'Isola, le ragazze che andavano tutti i giorni a Siena a
               portare le bombole del latte e ad imparare a far la sarta.</p>
            <p>I mandorli e i peschi, sparsi su per le colline, erano quasi invisibili nell'ombra
               della sera: sebbene, sopra il sole tramontato, restasse una luce limpida a
               rischiarare quasi la metà del cielo. Un branco di avvinazzati passò, cantando. Dietro
               un barroccio, un gregge di pecore empì tutta la strada; e il cane si fermò a fiutare
               lo spigolo della capanna sciupato dai mozzi delle ruote.</p>
            <p>Solo! Era solo! A quell'ora, a Campiglia, s'accendevano le lampadine elettriche; egli
               faceva le somme e gli apparecchi elettrici giravano ticchiettando. Il cuore gli batté
               come quando, da ragazzo, s'era innamorato.</p>
         </div>
         <div type="chapter">
            <head>X</head>
            <p>Al Banco di Roma, dove si fece portare da Giangio, gli tremavano le mani prendendo il
               denaro; poi, si sentì contento. E, tornato alla Casuccia, fece i conti; e pagò tutti
               gli assalariati. Il giorno dopo, pagò anche il carraio, il fabbro e il droghiere; e
               disse al Pollastri, dopo aver combinato quando doveva esser fatto l'inventario, che
               non aveva bisogno di pigliare a prestito i denari del suo amico.</p>
            <p>Incaricò il Neretti di chiamare allo studio la matrigna; e s'ordinò un vestito nero.
               Quello che aveva addosso lo portava già da due anni, e anche le scarpe cominciavano a
               sfondarsi. Egli aveva un aspetto triste e affaticato; e, quasi da una settimana, non
               s'era fatto la barba; allo specchietto legato su la finestra di camera.</p>
            <p>Era scontento che tutti gli parlassero dell'eredità e se ne occupassero con un
               interesse tanto vivo, con una confidenzialità che lo stupiva. L'opinione che avevano
               di lui gli metteva nell'animo un senso di stanchezza taciturna, una voglia desolata
               di andarsene; e, si ritrovava, in vece, sempre a faccia con gli stessi discorsi e le
               stesse persone, come in un ozio logorante e ambiguo. Chi lo credeva troppo povero e
               chi troppo ricco: qualche persona, che aveva conosciuto Giacomo, lo domandava
               addirittura a lui, riportandogli anche i pettegolezzi che gli altri ci facevano.
               Molti volevano sapere anche quanto suo padre aveva lasciato a Giulia, e doveva
               convincerli che era morto senza far testamento. Ma si sentiva rispondere:</p>
            <p>— Tutti credono che abbia fatto testamento! Per tutta Siena si dice che anche quella
               ragazza è stata erede! Lo sanno anche i mattoni delle case! Lei vuol fare il furbo, e
               non vuol dir niente a nessuno.</p>
            <p>— Ma no! Io dico la verità. Chi dovrebbe saperlo meglio di me?</p>
            <p>Una volta, dovette fin quasi leticare.</p>
            <p>Almeno, alla Casuccia, poteva stare lunghe ore in silenzio! La curiosità degli altri
               gli ripugnava, come se gli mettessero nell'anima un cencio sporco. E, credendo di
               poterla combattere, non avvicinava quasi nessuno. Aveva in mente di non togliere
               subito anche gli altri debiti, per vendere prima le vacche; e, secondo il consiglio
               di Picciòlo, comprare almeno due vitelli appena che ci fosse stata la fiera. Con il
               guadagno che ne avrebbe fatto, contava di viverci qualche mese; finché non avesse
               venduto i fieni e poi il grano. La raccolta del vino era troppo piccola, e appena
               bastava per lui e per la matrigna; ma, come aveva fatto suo padre, così egli sperava
               altrettanto, e forse meglio. Anche i maiali perché non c'erano? Ma, a settembre,
               fatto fare il castro, o dietro casa o al muro della capanna, ne avrebbe presi un
               branco. Quel trogolo di legno era piuttosto da galline e da bruciare! I pagliai
               bisognava farli più distanti, perché aveva paura dei fulmini; e magari qualche
               birbaccione poteva bruciarli. C'era anche da assicurarsi, anzi, contro l'incendio!
               Alla capanna, troppo umida, bisognava rifare l'impiantito! E, poi, attraverso quelle
               finestrucce, tappate soltanto con la paglia, pioveva lo stesso come fuori! La parata
               stava per cadere. E quanto era sudicia! Dentro, il concio e un mucchio di attrezzi
               vecchi, da buttarsi via; ma, a venderne il ferro, c'era da mettere in tasca, sì e no,
               tre lire!</p>
            <p>La stagione era buona, e non era piovuto su le semente né troppo né poco. Egli,
               vedendo dalla finestra della sua camera la più bella pendice della Casuccia, fin giù
               dove faceva da argine, con una svoltata rotonda, alla Tressa, sognò di cavarsi presto
               e bene da tutti gli impicci.</p>
         </div>
         <div type="chapter">
            <head>XI</head>
            <p>Quando la mattina dopo si alzò ed aprì la finestra, il ciliegio non aveva più
               ciliege: "Perché le hanno colte senza il mio ordine, e perché non li ho sentiti? O le
               hanno rubate?". Non si mise né meno la giubba, e scese giù. Tordo, che andava a cavar
               le patate, con la zappa in spalla, lo salutò proprio mentre era per attraversare
               l'aia.</p>
            <p>— Chi ha colto le ciliege?</p>
            <p>Tordo, com'era il suo modo, strinse le spalle; e gli rispose, ridendo:</p>
            <p>— Io non lo so.</p>
            <p>— Come non lo sai? E perché ridi?</p>
            <p>Tordo arrossì:</p>
            <p>— Io non lo so, le ripeto. Ho visto anch'io, stamani, che non c'erano, e l'ho detto
               con la mia Gegia; ma, poi, non saprei di più.</p>
            <p>Allora, Remigio chiamò Picciòlo; che escì dalla stalla, con le mani sporche di
               concio.</p>
            <p>— Sai niente tu delle ciliege?</p>
            <p>— Di quali?</p>
            <p>— Come di quali? C'è un ciliegio solo!</p>
            <p>— E che devo sapere?</p>
            <p>— Non ci sono più.</p>
            <p>— Non ci sono più? Dice per burla?</p>
            <p>E andò a vedere da sé la pianta. Tornò, quasi di corsa, tirandosi i capelli:</p>
            <p>— Brutti vigliacchi! Questa l'hanno fatta i ladri! E Dinda aspettava che fossero più
               mature, per portarle a vendere! Non siamo sicuri né meno sotto le finestre? E nessuno
               di noi s'è svegliato? Vorrei sapere se l'hanno portate via nel primo sonno o stamani
               prima del sole!</p>
            <p>Berto, che veniva dal campo e aveva fatto il colpo, finse di non aver sentito niente;
               e, con il capo basso, torvo, attraversò l'aia tra Remigio e i due assalariati.
               Remigio lo guardò e gli chiese:</p>
            <p>— E tu hai visto che non ci sono più le ciliege?</p>
            <p>— Io? Ci vorrà poco a vederlo! Perdindirindina, le rame ci vengono in casa!</p>
            <p>E se n'andò; ma riescì subito dall'uscio, dicendo:</p>
            <p>— Speriamo che non sospetti di me!</p>
            <p>Remigio tacque. Allora, egli guardò in viso anche Moscino e Lorenzo, che erano
               sopraggiunti; e seguitò:</p>
            <p>— Almeno io non voglio né meno che lei sospetti di me o della mia moglie; perché,
               allora, le cose tra me e lei non andrebbero troppo bene.</p>
            <p>— Io non posso sospettare di nessuno, perché, se sospettassi d'uno di voi, lo
               manderei via.</p>
            <p>Picciòlo, impaurito, chiese:</p>
            <p>— Dunque, pensa di noi?</p>
            <p>Ma Lorenzo gli disse:</p>
            <p>— Voi state al vostro posto! Noi non siamo ladri, e non abbiamo bisogno di
               difenderci.</p>
            <p>— Io — disse Moscino — ne mangiai una piccia domenica; perché m'era volata la ciarpa
               sull'albero mentre mi vestivo con la finestra aperta, e tirava vento. E dovetti
               andare a riprenderla, per mettermela.</p>
            <p>— Io ci rimango di stucco! disse Tordo, stringendo un'altra volta le spalle; con quel
               collo che pareva d'un uccelletto spennato.</p>
            <p>— Di questo passo — riprese Berto — verranno a portarci via anche il piumaccio delle
               coltri: già, alla Casuccia non è stato sicuro mai niente. Se ci fosse un cane da
               guardia... E, poi, lo devo dire? Mi pare impossibile che sia stato qualcuno a rubare
               le ciliege. Qui dev'essere stato inventato un tranello, per imbrogliare uno di noi! È
               proprio vero che lei se ne sia accorto soltanto stamani come noi?</p>
            <p>— E che pensi? Che io le abbia fatte cogliere e vendere?</p>
            <p>— Già... non dico proprio questo... ma qualcosa di simile!</p>
            <p>— Se tu pensi così, sei un mascalzone e basta!</p>
            <p>Questa parola Remigio non l'aveva mai detta a nessuno. Berto guardò gli altri, come
               per rendersi conto del loro animo; e rispose secco:</p>
            <p>— Se non porta rispetto, lo faccio stare al posto io. I tribunali ci sono per
               tutti!</p>
            <p>Remigio era così irato, che gli pareva di non poter più respirare; e, con la voce
               strozzata, gridò:</p>
            <p>— Vattene! E voialtri dovreste dirmi chi è stato.</p>
            <p>Ma Berto entrò in casa con un mezzo sorriso, e gli altri se ne andarono senza
               fiatare.</p>
            <p>Remigio si sentiva la testa sconvolta, camminando in su e giù per l'aia. Gli pareva
               perfino impossibile che Berto avesse osato di pensare così. E perché? Si fermò,
               dinanzi all'uscio dell'assalariato; e, allora, si accorse che Cecchina sogguardava da
               una fessura. Anche spiarlo a quel modo? Non poteva stare sull'aia quanto voleva? Ma
               arrossì; e, per non entrare in casa, andò nel campo dove erano state seminate le
               patate. Tordo ne aveva già messe insieme una balletta; e Remigio gli chiese:</p>
            <p>— Le altre dove sono?</p>
            <p>— Io è la prima mattina che ci vengo. E queste le prenderei per me, perché con suo
               padre avevamo fatto i patti che ce ne toccasse una balletta per ognuno di noi.</p>
            <p>— Ma per me non ci rimane niente?</p>
            <p>— Io so che abbiamo fatto sempre così: certo, bisognava averne seminate di più.</p>
            <p>— E perché, invece, così poche?</p>
            <p>— Io non lo so. Quando si zapparono le buche, suo padre era già malato; e la signora
               Luigia non seppe dirci niente.</p>
            <p>Remigio domandò a Picciòlo e a Lorenzo se era vero, e si propose di cambiare i patti
               per l'annata dopo.</p>
            <p>La mattina era serena e azzurra.</p>
            <p>Sui prati, che cominciavano a fiorire, passavano gli uccelli quasi sempre lungo la
               Tressa; e una brancata, almeno di una quarantina, si posò sopra un salcio;
               empiendolo. Le anatre uscirono dall'acqua del fontone, dentro il quale s'erano
               capovolte e rovesciate le fronde più lunghe degli altri salici già con le foglie
               verdi.</p>
            <p>Le diligenze di Murlo e di Buonconvento arrivavano cariche di gente e di fagotti; e
               quelli dentro guardavano tutti insieme nella strada. Nell'aria c'era la giovinezza; e
               Remigio sentiva attaccarsi ad essa. Dopo poco, dimenticò del tutto ch'aveva
               questionato; ma, senza volere, dava occhiate di rammarico a quel ciliegio che il
               giorno avanti era tanto bello.</p>
            <p>Le galline si rincorrevano tra l'aia e la capanna, entrando e riescendo di continuo;
               perché qualcuna trovava sempre tra i mattoni un bacherozzolo. Le anatre,
               accovacciate, ora guardavano l'acqua.</p>
            <p>Egli si dimenticò anche della matrigna e di Dinda: gli pareva d'essere solo e di
               amare. La Casuccia doventata così fertile che nell'aia non entravano più i prodotti
               del podere. Vendeva il fieno a carrate; faceva fare una mezza dozzina di pagliai,
               tutti in fila, in modo che dalla strada fossero visti; le viti doventavano grosse il
               doppio, con certi grappoli che gli ricordavano quanto da ragazzo gli eran piaciuti
               quelli della Terra Promessa e come aveva avuto voglia di piangere perché Mosè era
               morto prima di arrivarci; il grano faceva certe spighe che si sentivano pesare
               tenendone anche una sola in mano. Berto, Tordo e Picciòlo doventavano buoni e così
               alacri, che anche da vecchi li teneva sempre con sé.</p>
            <p>Egli sposava una donna abbastanza ricca, piuttosto bella, senza tante ambizioni; ma
               avrebbero comprato un calesse e un cavallo, e la domenica sarebbero andati dentro
               Siena; a sentir suonare la musica.</p>
            <p>Allora, cominciò a buttare dietro l'aia certi pezzacci di mattoni e di calcinacci
               vecchi, pensando di farla poi spazzare da Ilda. Pensò anche di comprare un ciòtolo di
               vernice, perché gli usci ne avevano bisogno.</p>
            <p>Quando smise, era sudato. Mentre stava per avvertire Ilda, un giovanotto, senza
               aprire il cancello, lo chiamò:</p>
            <p>— Signor Selmi!</p>
            <p>Egli si raddrizzò un poco, vergognoso di avere le mani sudicie; e andò verso la
               strada. Il giovanotto, che aveva l'aria di uno zerbino a passeggio, gli disse:</p>
            <p>— Ho da consegnarle questa citazione.</p>
            <p>— A me?</p>
            <p>Quegli cavò il sigaro che teneva in bocca fino alla metà, prese un lapis copiativo
               dal taschino della giubba, bagnò con la saliva il foglio di carta bollata che teneva
               in mano; e disse:</p>
            <p>— Allora, scrivo nella citazione: "È stata consegnata nelle mani del signor Remigio
               Selmi stesso".</p>
            <p>Appoggiò il foglio di carta bollata al muro della capanna, dove era più liscio;
               scrisse, si toccò il cappello; e tornò via. Remigio, lette le prime righe, vide che
               si trattava della causa di Giulia.</p>
            <p>Qualche cosa, che assomigliava all'indignazione, gli faceva tremare le labbra; sentì
               impallidirsi, e salì in casa. Lo disse alla matrigna che gli rispose rossa in
               viso:</p>
            <p>— Ora lei si vuol vendicare, perché tu la mandasti via a quel modo.</p>
            <p>E, presa una lastra dal fornello, ricominciò a stirare le sue calze, che erano sparse
               di rammendi fatti con un filo grosso come lo spago.</p>
            <p>— Non avevo ragione? Perché doveva restare ancora in casa?</p>
            <p>— Io non dico che tu non abbia ragione, ma...</p>
            <p>S'accorse che era per dire troppo; e, notato il dispiacere del figliastro, si chetò e
               cominciò a piangere. Poi, chiese:</p>
            <p>— Quando viene il notaio a fare l'inventario?</p>
            <p>— Io non lo so.</p>
            <p>— Domandaglielo, se vai a Siena.</p>
            <p>— Ma, stamani, volevo andare dal mio avvocato per questa cosa qui.</p>
            <p>— O non puoi andare dall'uno e dall'altro? Io ho da mettere al posto anche la
               biancheria. C'è da stirarla tutta; eccola lì.</p>
            <p>— Si faccia aiutare da Ilda.</p>
            <p>— Ma che vuoi sia buona? Non lo vedi che a pena sa fare la calza?</p>
            <p>— Le insegni.</p>
            <p>— Ma tu pensa a quello che ti riguarda: a queste faccende di casa, so da me come
               fare.</p>
            <p>Egli ripiegò la citazione e se la mise in tasca: si sentiva troppo stanco, per andare
               subito dall'avvocato. E tornò su l'aia; con la voglia di piangere.</p>
         </div>
         <div type="chapter">
            <head>XII</head>
            <p>Il pranzo fu triste: anzi, Remigio non avrebbe voluto né meno mangiare. Quella
               minestra e quel lesso, che avrebbe pagato a fin di settimana con i denari della
               cambiale, non gli andava giù. Per non parlarsi di cose che li avrebbero inquietati,
               tanto egli che Luigia tacquero sempre e affettarono d'avere fretta.</p>
            <p>Il venerdì di quella settimana il Pollastri con il suo scritturale andò alla
               Casuccia; per fare l'inventario.</p>
            <p>Remigio e Luigia lo seguivano, indicando gli oggetti, da una stanza all'altra;
               suggerendosi tra sé, sottovoce, prima, come dovevano dirgli.</p>
            <p>Il Pollastri era di una gentilezza ironica, mentre il Lenzi guardava tutta quella
               roba con l'aria di aver perso il modo di doventarne il padrone. A mezzogiorno,
               finirono.</p>
            <p>Mangiarono, raccontando parecchie barzellette; senza vincere, però, una specie di
               pesantezza che pesava sopra a loro.</p>
            <p>Luigia aveva tirato il collo a una gallina, a quella più grassa; che Ilda aveva preso
               la sera avanti quando s'era appollaiata.</p>
            <p>Dopo aver fumato, il notaio si fece accompagnare nel campo; dette ordine che uno
               degli assalariati contasse le viti, un altro gli ulivi, un altro i frutti e i
               pioppi.</p>
            <p>Ciascuno degli assalariati si tagliò una stecca di legno, nella quale faceva con il
               coltello una tacca tutte le volte che contando era arrivato a cento. Picciòlo,
               invece, si metteva tanti sassolini in tasca.</p>
            <p>La sera, presto, l'inventario era fatto. Il Lenzi disse:</p>
            <p>— Come ho mangiato bene, oggi! Peccato che non duri almeno una settimana! Beato lei,
               signor Remigio, che è padrone di tutta questa grazia di Dio!</p>
            <p>Anche il Pollastri era rallegrato dal pranzo; e si scordava perfino di essere
               insolente.</p>
            <p>Quando tornarono a Siena, pareva che avessero fatto tutti e due una scampagnata.</p>
            <p>Un lunedì mattina, cominciarono a falciare i fieni. Già, lungo la proda della strada,
               ne rubavano quanto era possibile: i barrocciai, quando erano arrivati dietro un
               poggetto che li nascondeva dalla casa fermavano le bestie; e, lesti lesti, ne
               facevano più fastelli che potevano. Certe donne, che poi lo vendevano in città ai
               vetturini, quando era l'ora del caldo, e nei campi non c'era quasi nessun contadino,
               pigliavano lungo i fossi; tagliando i greppi. Nessuno, anche a poca distanza, le
               avrebbe potute sorprendere; perché, quando sentivano avvicinarsi qualcuno, lasciavano
               la falce e andavano ad acquattarsi nelle buche dei fossi. La sera tornavano a legare
               i fastelli; e, di notte, li portavano via su le spalle, fino alla strada; dove
               qualche uomo li caricava tutti insieme sopra un carretto a mano.</p>
            <p>I prati di Remigio erano trifoglio e lupinella. Il trifoglio aveva i fiori a
               pallottoline rosse e la lupinella a grappoli più rosei. Dove la terra era più buona,
               il trifoglio era più verde, quasi turchino; e c'erano ciuffi di pallottole che
               parevano serrate l'una con l'altra.</p>
            <p>Tutti gli assalariati falciavano, meno Moscino; perché c'era caso che gli venisse
               voglia di ruzzare con la falce e si tagliasse magari una gamba. Ma egli non la
               intendeva; perché Remigio passava quasi due litri di vino a testa. Doveva bevere
               l'acqua! S'accapigliò con suo fratello Lorenzo; e poi pianse. Dinda, per levarlo di
               torno, prese una frusta e lo mandò, facendolo camminare dinanzi a lei, fino all'orto;
               dove c'era da annaffiare i cavoli e l'insalata.</p>
            <p>— Brava Dinda! — disse, dalla finestra, Luigia. E Ilda si mise a ridere.</p>
            <p>Picciòlo, debole com'era, tutte le volte che metteva un piede dentro una fossetta,
               andava in terra; ma lavorava più di tutti; quantunque il sudore gli infradiciasse la
               camicia come se avesse preso la pioggia. Falciando, teneva la testa bassa e
               sorrideva. Lorenzo stava accanto a lui e badava di non restare a dietro. Poi, veniva
               Tordo; che cercava di fare più lentamente; tanto più che Berto, di quando in quando,
               si fermava con le mani su i fianchi. Allora anche gli altri, per non fare la fila
               storta, dovevano fermarsi; e soltanto Picciòlo era il primo a rimettersi a lavorare.
               Berto diceva:</p>
            <p>— A me non va! Accidenti al fieno e a chi lo mangia! Almeno, il grano non è per le
               bestie!</p>
            <p>Egli, per durare meno fatica, non mandava la falce rasente la terra; e, dove non era
               piano, ci lasciava almeno un quattro dita di fieno. Picciòlo, guardando quelle
               strisce più alte, che davano nell'occhio anche di lontano, borbottava; ma il suo
               figliolo non voleva che ci mettesse bocca e gli diceva che stesse zitto perché era
               cosa che non lo riguardava. Il vecchio rispondeva:</p>
            <p>— Ma io lo dico per mio scrupolo di coscienza! Non è grazia di Dio anche il fieno? E,
               poi, questa lupinella è così tenera che a frullanarla non ci si ammazza come quando
               si trova il seccume. Basta avere un poco di pratichezza!</p>
            <p>— Se il padrone sta zitto, perché volete chiacchierare voi?</p>
            <p>— Perché non se ne intende!</p>
            <p>Ma anche Remigio s'accorse che Berto tirava via; e glielo disse. Il contadino lo
               guardò come se avesse voluto tirargli un mozzo di terra, e gli rispose:</p>
            <p>— Lei ha da dire soltanto di me!</p>
            <p>Allora Remigio stette zitto, ma era così scontento che gli si leggeva anche nel
               viso.</p>
            <p>Quando Gegia portò giù i fiaschi del vino, egli avrebbe voluto sentir dire che era
               buono; ma bevvero senza dirgli niente. E anche questo non se l'aspettava. Anzi,
               siccome Berto, dopo aver bevuto una sorsata a garganella, senza accostare le labbra
               al fiasco, doventò anche più di cattivo umore, temette che né meno gli altri fossero
               contenti. "E pure, pensò, l'acqua non ce l'ho messa, come voleva Luigia e come faceva
               mio padre, e il vino non ha nessun vizio!"</p>
            <p>Arrossì; e se ne tornò via; perché non ebbe il coraggio di stare lì ancora.</p>
            <p>In una settimana, il fieno fu tutto falciato; e, allora, con le forche andavano a
               rivoltarlo, prima di fare i mucchi; perché si seccasse bene di sotto e il sole
               entrasse anche dentro.</p>
            <p>La Tressa, splendevole tutto il giorno, era restata con i suoi pioppi magri e storti,
               fogliuti soltanto in cima. La caldura aveva bruciato ogni cosa, e anche il grano
               pigliava un colore bianco che doventava sempre più giallo; e anche di notte si vedeva
               bene. Il terreno era così arroventito che senza gli zoccoli bruciava i piedi; e le
               passere, che varcavano le vallate da poggio a poggio, pareva che cadessero giù a
               strapiombo.</p>
            <p>Ma, prima che gli assalariati portassero il fieno in capanna, il tempo si guastò.
               Poco dopo mezzogiorno, e in quel silenzio della campagna s'era sentito soltanto le
               campane della chiesa di Colle, il sole cominciò a essere meno limpido. Non c'erano
               nuvole ancora; ma, proprio nel mezzo del cielo, il turchino cominciò a doventare
               sempre più smorto; finché, all'improvviso, vi nacque una nuvola grigia che si faceva
               sempre più scura. Poi, altre nuvole, dello stesso colore e più bianche, si
               accostarono insieme. Pareva che dovessero pigliare fuoco, perché all'intorno
               scintillavano tutte e nel mezzo si facevano quasi nere. Quando tutte furono chiuse
               l'una con l'altra, un lampo abbarbagliò gli occhi e fece luccicare le ruote del
               carro, gli aratri e tutti gli strumenti di ferro su l'aia. La luce era livida; e a
               pena ci si vedeva. Allora, i tuoni cominciarono; come se avessero dovuto schiantare
               anche le case. E le prime gocciole, quasi bollenti, si sentirono picchiettare su le
               tegole e su i mattoni. Dopo un poco, l'acqua venne giù sempre più grossa; e il
               temporale durò quasi tre ore.</p>
            <p>La Tressa dette di fuori, allagando tutte le parti più basse dei poderi. Perfino su i
               poggi, il fieno era stato sparpagliato e interrato. Era impossibile riporlo, perché
               nella creta ci s'entrava con tutti i piedi. Il giorno dopo ripiovve, benché si fosse
               levato un vento che faceva travolgere la fila dei pioppi; un vento che buttava giù le
               frutta come se crollasse le piante.</p>
            <p>Quando l'aria cominciò a rasciugarsi, il fieno dei piani era marcio e non aveva più
               colore. Scelsero quello più schietto, perché a mescolarlo sarebbe andato a male tutto
               quanto; e avrebbe preso di muffa. Le vacche, benché fossero allombate bene, ne
               portavano poco per volta; perché dovevano tirare le carrate giù dai fondi.</p>
            <p>Picciòlo si batteva le mani su la fronte e si disperava; ma gli altri non dicevano
               niente. Anzi, Berto, mentre Picciòlo era giù bocconi ad annodare una fune sopra il
               carro, fece l'atto di ficcargli la forca nella schiena. E Tordo si mise a ridere.</p>
            <p>Anche i grani avevano sofferto. Si vedevano tutti arruffati e le spighe ripiegate con
               il capo in giù, come uncini. E c'erano spiazzate, dove i fili erano restati stesi nel
               fango.</p>
            <p>— Se continua a piovere, — disse Picciòlo a Remigio, — quest'anno le spighe
               germogliano nel campo. Vorrei essere cieco, per non vedere uno strazio simile!</p>
            <p>Ma il sole era tornato, e i pioppi parevano più belli e più verdi. Avevano sentito
               quella rinfrescata e ne godevano. Lungo qualche filare, erano nati i girasoli; grandi
               e gialli; che tentennavano un poco quando passava il vento. Tra i grani, dove era più
               umido, era nato il ciano con i fiori azzurri; le campanelle bianche, venate di rosso
               chiaro, che s'attorcigliavano fin su alle spighe; e la borrana con le stelline
               celesti. I ragni avevano teso tanti fili che, quando brillavano, parevano un'altra
               messe.</p>
            <p>Remigio passava molte ore su l'aia, senza fare niente; ma preoccupato del fieno
               andato a male. Apriva l'uscio della capanna e sentiva sempre lo stesso odore cattivo;
               si scoraggiava e non riusciva a pensare ad altre cose.</p>
            <p>Picciòlo lo trovò, verso sera, su l'aia. Il vecchio, ch'era stato a rincalzare i
               fagioli, puntò la zappa su i mattoni, s'appoggiò alla cima del manico con tutte e due
               le braccia; e gli disse:</p>
            <p>— Che fa qui, padroncino? Non va ancora a cena?</p>
            <p>— No: è presto.</p>
            <p>— Oggi è stato un caldo da arrabbiare come cani.</p>
            <p>— L'ho sentito anch'io.</p>
            <p>— Bisognerebbe che facesse rompere subito la terra dov'è stato falciato: il sole la
               incoce e secca l'erbaccia che c'è rimasta.</p>
            <p>— Lo dirò domani a Berto.</p>
            <p>— Ma non gli dica che gliel'ho suggerito io.</p>
            <p>Il giovane lo guardò, e rispose:</p>
            <p>— State tranquillo.</p>
            <p>Egli sentiva un'inquietudine vaga e piena d'amarezza. Il sole era andato giù da una
               mezz'ora, ma ci si vedeva bene lo stesso; benché nelle lontananze si fosse levata una
               nebbiolina azzurrognola, che s'infittiva sempre di più. Lungo la strada di Siena,
               s'accendevano i lumi dentro le case; e c'erano due o tre stelle che sembravano venute
               troppo presto. La Torre doventava rossa come il fuoco; e sembrava che tutti quei
               cocuzzoli tondi si radunassero attorno alla Casuccia. Picciòlo gli disse:</p>
            <p>— Non pensa a pigliare moglie?</p>
            <p>— Ci ho pensato una volta.</p>
            <p>— Sarebbe quel che ci vuole.</p>
            <p>Il giovane sorrise; ma l'assalariato gli prese una mano e gli disse:</p>
            <p>— Io le voglio bene.</p>
            <p>Remigio sorrise un'altra volta.</p>
            <p>— Non ha piacere che glielo dica?</p>
            <p>— Sì; ma è troppo presto prima che io prenda moglie da vero. Prima — ed esitò a
               continuare, — prima bisogna che metta al posto tutto. Poi, c'è la matrigna e
               Ilda.</p>
            <p>Dinda si avvicinò:</p>
            <p>— Che gli dici al padroncino?</p>
            <p>— Gli dicevo che prenda moglie.</p>
            <p>Dinda lo guardò ridendo; poi disse al marito:</p>
            <p>— Farà quel che vuole.</p>
            <p>— Diamine! Non pretendo mica che dia retta a me!</p>
            <p>— Scommetto che a Campiglia l'aveva trovata!</p>
            <p>— Non ci pensavo né meno.</p>
            <p>Il vecchio alzò la voce:</p>
            <p>— A Siena non ce ne sono adatte per lui?</p>
            <p>Dinda scosse la testa e disse al marito:</p>
            <p>— Quando vedi che torna Moscino, vieni a mangiare; perché è già pronto tutto.</p>
            <p>E se ne andò. Remigio voleva parlare a Picciòlo di tante cose; ma non riesciva a
               confidarsi. Aveva sofferto troppo, perché non sentisse che era inutile; e gli venne
               una grande volontà di far vedere che anche lui sapeva mandare avanti la Casuccia. Il
               vecchio capovolse la zappa e cominciò a pulirla con le dita. Poi, gli disse:</p>
            <p>— Se fosse vivo ancora suo padre e vedesse come le viti crescono belle! Ma! A questo
               mondo non deve star bene nessuno!</p>
            <p>E se ne andò, brontolando. Allora, Remigio si sentì pieno d'ombra come la campagna.
               Guardò il podere, giù lungo la Tressa; e dov'era già buio. E gli parve che la morte
               fosse lì; che poteva venire fino a lui, come il vento che faceva cigolare i
               cipressi.</p>
            <p>Istintivamente, si trasse a dietro.</p>
         </div>
         <div type="chapter">
            <head>XIII</head>
            <p>Giulia aveva un vestito nuovo; era più disinvolta come se fosse doventata una
               signorina; e tutti le parlavano volentieri, e con un certo riguardo; perché, come
               dicevano ridendo, aveva trovato il modo di mettere giudizio a Remigio. Ella alzava le
               spalle, si animava; e il viso le si coloriva. Volendo far vedere che poteva entrare
               lo stesso alla Casuccia quando ne aveva voglia, andò a trovare Berto per fargli
               visita.</p>
            <p>Cecchina era sola in casa e chiamò subito il marito dall'aia che venisse su. Berto le
               strinse la mano con tutte e due le sue, dopo che se l'ebbe lavate perché erano
               terrose; ridendo, tutto contento, e facendola mettere a sedere. Poi le chiese,
               battendo le nocche su la tavola:</p>
            <p>— Come va con l'erede?</p>
            <p>La giovane fece con la bocca un atto di disprezzo, e poi rispose:</p>
            <p>— Mi ha mandato via di casa, e avrei dovuto, se le cose andavano per il giusto,
               mandare via io lui. Ma non gli farà prò la roba che non doveva essere sua. Se Dio
               c'è, spero di trovare chi m'aiuta.</p>
            <p>Cecchina, incuriosita, le domandò:</p>
            <p>— Quando si farà il processo?</p>
            <p>— Tra una settimana o due, credo.</p>
            <p>— Ha trovato un bravo avvocato?</p>
            <p>— Non c'è male.</p>
            <p>Berto l'ascoltava, con la testa appoggiata a una mano. Chiuse l'uscio con una pedata,
               perché non udisse nessuno e poi disse:</p>
            <p>— Avrà da regolare i conti anche con me.</p>
            <p>— Badate di non farvi mettere i piedi sul collo, perché quello lì vorrebbe comandare
               come faceva suo padre.</p>
            <p>— Non sarà a tempo, se le braccia non mi fallano.</p>
            <p>La moglie gli chiese, rimproverandolo per celia:</p>
            <p>— E che gli vorresti fare tu?</p>
            <p>— Io?</p>
            <p>E si alzò da sedere, andando su e giù per la cucina; tenendosi stretta la testa con
               tutte e due le mani.</p>
            <p>— Non è possibile che io mi adatti ad essere il suo sottoposto! Né meno se morissi di
               fame.</p>
            <p>E la moglie, sorridendo a Giulia perché la vedeva rallegrarsi, disse:</p>
            <p>— Eh, né meno io lo posso vedere! Quando mi s'avvicina per dirmi qualche cosa, magari
               non per comandarmi ma per salutarmi, sento un non so che nel cuore come se me lo
               azzannassero. Per non essere sgarbata, devo fare uno sforzo. Ma, il più delle volte,
               non ci riesco.</p>
            <p>— Tu sei una donna, e di te non ha timore.</p>
            <p>— Anche le donne sanno fare qualche cosa! Domandalo qui alla signorina Giulia.</p>
            <p>— Ma io farò da me!</p>
            <p>Giulia, allora, benché il piacere che parlassero così di Remigio fosse forte, cambiò
               discorso; perché non voleva che Berto dicesse apertamente con le parole quel che
               aveva sperato di capire. E, poi, era invidiosa che un altro potesse fargli del male
               come soltanto voleva farglielo lei! Non voleva che Berto ci riescisse meglio! Ma,
               già, quelli erano contadini, e lei invece aveva una raffinatezza che non poteva
               superarla nessuno! Le pareva d'essere nata a posta per far del male a lui! Era
               proprio quella come ci voleva! Poi, chiese:</p>
            <p>— Picciòlo e Tordo che fanno?</p>
            <p>— Picciòlo — rispose Berto — vorrebbe quasi quasi che le cose gli andassero bene, ma
               c'è Tordo dalla mia! Non proprio che la senta come me; ma, insomma, son sicuro che al
               momento opportuno chiude un occhio e poi anche l'altro.</p>
            <p>— Il fieno quanto è stato?</p>
            <p>— Veramente, non sarebbe andata male; ma gliel'hanno sciupato le acquate che sono
               venute. Ci ricaverà la metà di quel che poteva costare.</p>
            <p>Giulia sorrise: era contenta; ma queste notizie, tra buone e cattive, non le
               bastavano. Possibile che non venisse giù una grandinata grossa come le noci; sopra le
               viti?</p>
            <p>Allora Berto e Giulia si guardarono ne gli occhi. Cecchina chiese:</p>
            <p>— Vuol gradire un bicchiere di vino? È fresco fresco: l'ho preso dianzi in cantina,
               non sarà né meno un quarto d'ora.</p>
            <p>— Grazie: mi farebbe male, perché sono digiuna.</p>
            <p>— Vuole un pezzo di pane? L'ho cavato dal forno ieri. Non è più caldo, ma si mangia
               volentieri lo stesso.</p>
            <p>Aprì la madia e le fece vedere uno di quei pani grossi e pesi; che mangiano i
               contadini.</p>
            <p>— Tenga anche il coltello: se lo tagli da sé. E non faccia complimenti.</p>
            <p>Giulia staccò con le mani un cantuccio, dov'era più saporito; e si mise a masticare.
               Berto empì un bicchiere di vino a lei e uno per sé.</p>
            <p>— Alla moglie non glielo date?</p>
            <p>— Lei lo beve quando va in cantina!</p>
            <p>Risero; ma si chetarono tutti e tre insieme, perché Remigio chiamava Picciòlo.</p>
            <p>Poi, non udendolo più, ricominciarono a parlare sottovoce. Ma Giulia, finito il
               cantuccio e bevuto un sorso di vino, si alzò per andarsene. Voleva raccontare a Berto
               e a Cecchina come aveva combinato il processo con quei due testimoni; ma per prudenza
               stette zitta. Poi, ancora, non si sentiva certa che al tribunale non nascessero
               difficoltà. E, prima di buio, voleva parlare con il dottore Bianconi; per fargli fare
               da testimonio anche a lui.</p>
            <p>Attraversò l'aia, badando di non cadere perché c'erano sparsi i torsoli delle spighe
               del granturco; e disse a Cecchina:</p>
            <p>— Non venite voi! Non fatevi vedere che siete d'accordo con me. Io vi ringrazio.</p>
            <p>La contadina, allora, si fermò e le rispose:</p>
            <p>— La saluto a presto.</p>
            <p>Giulia trovò il dottore che stava per escire. Si mise a piangere, e si raccomandò che
               l'aiutasse. Il Bianconi l'ascoltò arricciolandosi la barbetta; poi, accese un sigaro
               e disse:</p>
            <p>— Io da testimonio non posso fare. Ma parlerò al presidente del tribunale che è mio
               cugino.</p>
            <p>Giulia, che s'aspettava, invece, dovesse dire di sì, non poté nascondere la delusione
               stizzosa che la rodeva; tanto più credendo si trattasse di una scappatoia. Il
               Bianconi la rassicurò subito:</p>
            <p>— Se io parlo al presidente del tribunale che, come ho detto, è mio cugino...</p>
            <p>Ma ella lo interruppe; perché non poteva tenersi; e già, avendo capito, la gioia la
               faceva tremare tutta.</p>
            <p>— Gli dica...</p>
            <p>— Lo so da me quel che devo dirgli. Lei stia più tranquilla d'animo; perché
               altrimenti ammalerà. Si è molto sciupata da quando la vedevo ad assistere il povero
               Giacomo.</p>
            <p>— Mi son ridotta che, se mi guardo allo specchio, faccio paura a me stessa. Vorrei
               sapere chi fu ad avvertire quel mascalzone che suo padre moriva. Bastava che
               arrivasse un giorno dopo, e forse io non avrei bisogno di logorarmi la salute per
               avere quello che è di mio diritto.</p>
            <p>E arrossì pensando che il Bianconi sapeva perché il signor Giacomo voleva farla
               erede. Ma il Bianconi si voltò da un'altra parte; e disse:</p>
            <p>— Fui io che avvertii Remigio.</p>
            <p>La ragazza scattò, impallidendo:</p>
            <p>— Lei?</p>
            <p>— Era mio dovere: certe cose non si possono rimproverare.</p>
            <p>— Ma non vede quali sono state le conseguenze per me?</p>
            <p>— Ci rimedieremo.</p>
            <p>— Ma come?</p>
            <p>Ed ella fece per andarsene, quasi fosse ormai rovinata. Il dottore le disse:</p>
            <p>— Resti qui.</p>
            <p>La ragazza tornò a dietro come per obbedirlo; ma ormai non voleva raccomandarglisi
               più: aveva un'aria così compunta e affranta che faceva compassione. Il Bianconi le
               domandò:</p>
            <p>— Crede che io sia dalla parte di Remigio?</p>
            <p>A lei palpitava il cuore, e non disse né sì né no. Allora, il chirurgo proseguì:</p>
            <p>— Per me, un figliolo che va via di casa, qualunque possano essere stati i pretesti,
               dev'essere castigato. Il suo dovere era di restare in famiglia e di obbedire al
               padre; perché se ne sarebbe trovato bene. E non aveva nessun diritto contro la
               volontà del padre. Io, a quest'età, se mio padre, che non si può né meno alzare dalla
               poltrona, mi desse uno schiaffo, lo prenderei e zitto. E non gli ho mai mancato di
               rispetto. Quello, invece, lo so che contegno aveva!</p>
            <p>La ragazza assentiva, con la testa; ma trepidava ancora.</p>
            <p>— Non solo era prepotente, ma, quando tornava a casa, il povero signor Giacomo non
               avrebbe potuto dirgli né meno: "Accostami cotesta sedia!" E i denari che gli ha
               sciupato! Era sempre con donnacce o con amici anche peggio di lui. Se il signor
               Giacomo non avesse avuto lei in casa, avrebbe dovuto morire come un disperato.
               Perché, ormai si può dire, la signora Luigia non avrebbe avuto testa da pensare a
               qualche cosa.</p>
            <p>La ragazza era già accesa d'orgoglio; e il viso, con gli occhi dolci, pareva che le
               lustrasse.</p>
            <p>— Dunque, ripeto, lei era in quella casa come una vera figliuola. E Remigio, se
               avesse giudizio, dovrebbe essergliene grato. Ma quello lì ha il cervello sotto i
               gomiti! E finirà male. Sono contento se lei riescirà a dargli una buona lezione;
               perché certe indoli non si piegano altro che quando cominciano a soffrire. Ora, lui,
               si crederebbe di fare il padrone della Casuccia; ma non stimo che ne sia capace!</p>
            <p>La ragazza gli sorrideva, con un'aria di bontà sincera e riconoscente. Non poteva né
               meno articolare una parola; ma continuava ad accennare con la testa che diceva
               bene.</p>
            <p>— Vorrei vederlo come farà a comandare i contadini, lui che non stava mai in casa e
               né meno sapeva quel che il padre facesse!</p>
            <p>Ella, quasi senza voce, gli disse:</p>
            <p>— Sa che m'ha mandato via come fossi una cagna?</p>
            <p>— È un pazzo! Ma anche cattivo. Non ha coscienza di quel che fa. Basta sentire come
               parla. Sembra sempre nelle nuvole.</p>
            <p>Giulia rise.</p>
            <p>— Lasci fare a me: io informerò il presidente del tribunale di quel che si tratta. E
               se lei ha i testimoni come mi ha detto, vedrà che le cose andranno bene. Il
               presidente è imparzialissimo; e perciò può stare sicura.</p>
            <p>— Io non so come dirle grazie!</p>
            <p>— Povera figliuola! Non ce ne sarebbe nessuna ragione. Piuttosto, le consiglio di
               fare una cura ricostituente e di mangiare bene!</p>
            <p>— Eh, appena mi ci scappa minestra e lesso!</p>
            <p>— Che fa ora?</p>
            <p>— Sto in casa con la zia.</p>
            <p>— Ho capito.</p>
            <p>— Comanda niente, signor dottore? Vuole che mi faccia rivedere?</p>
            <p>— Domani telefonerò al tribunale. Anzi, andrò io stesso.</p>
            <p>— Grazie! Grazie!</p>
            <p>Il Bianconi, restato solo, si convinse sempre più che la Cappuccini dovesse essere
               aiutata da lui; giacché Remigio era stato un discolo; e, ora, per quanto avesse
               diritto all'eredità, non voleva riconoscere quel che gli altri avevano fatto per suo
               padre. Perché, poi, non voleva darle niente, se c'erano quei due testimoni? E non si
               sapeva, da tutti, che l'erede doveva essere la ragazza? Sarebbe stata una
               riconoscenza forse eccessiva e a danno del figliuolo, salvo la legittima; ma la legge
               non può badare alle cose, impacciandosi di quel che non la riguarda. Questo era,
               dunque, proprio un caso del quale doveva occuparsi lui stesso. C'entrava anche l'amor
               proprio di far vedere alla Cappuccini, e agli altri, che egli poteva fare un favore
               ogni qualvolta avesse voluto. E siccome metteva da parte parecchi denari e voleva
               comprare un podere, per farcisi una villa, notò che Remigio lo possedeva senza
               esserselo guadagnato e senza doverlo pagare a nessuno.</p>
         </div>
         <div type="chapter">
            <head>XIV</head>
            <p>Una mattina, per non piangere, Remigio escì di casa; e, per due o tre ore, sfaticò
               facendo di tutto. Accatastò la legna, ripulì certi stanzini dove stavano i soffietti
               da zolfo, gli stai, i sacchi e gli annaffiatoi; poi andò in cantina, a raschiare la
               muffa alle botti, a cambiare i sugheri vecchi, a sdiragnare le travi; sciacquò i
               fiaschi, accomodò l'imbottitoia, buttò fuori dell'uscio le cose inservibili:
               granatini consumati, tappi rotti, cenci, bottiglie incrinate, stoppacci.</p>
            <p>Salì in casa e lo disse alla matrigna; che, senza alzare la testa da dove dava i
               punti con l'ago, storcendo prima la bocca, rispose tanto per mostrarsi buona:</p>
            <p>— Hai fatto bene!</p>
            <p>Però dalla voce si sentiva che pensava altro.</p>
            <p>— Allora me lo dica lei quel che avrei dovuto fare!</p>
            <p>Ella arrossì, infilò l'ago e poi ridendo come si meravigliasse, chiese:</p>
            <p>— Oh, io te lo devo dire!</p>
            <p>Pensava al marito, e ora invece le cose andavano come Dio voleva.</p>
            <p>— Me lo dica lei!</p>
            <p>Arrossì sempre di più; e, alla fine, le vennero gli occhi rossi.</p>
            <p>— Ma che le ho detto? Non l'ho mica offesa!</p>
            <p>Allora, si mise a piangere:</p>
            <p>— Così non si va! Così non si va! Io a stendere la mano per un boccon di pane non mi
               ci voglio trovare. Inventa qualche rimedio!</p>
            <p>Egli, allora, disse a Ilda:</p>
            <p>— Va' via, tu!</p>
            <p>E poi si avvicinò alla matrigna, per parlare più sottovoce; perché non udisse
               nessuno:</p>
            <p>— È colpa mia?</p>
            <p>— Non dico questo; ma, sai, per mandare avanti un podere, bisogna intendersene!</p>
            <p>— Mi aiuti lei!</p>
            <p>— Io a tu per tu con i contadini non mi ci metto.</p>
            <p>— Allora, mi dica come devo fare io.</p>
            <p>— Io sono una donna, e invece tuo padre si faceva rispettare e li teneva a
               dovere.</p>
            <p>Egli fece per andarsene; ma Luigia esclamò:</p>
            <p>— Quell'imbroglione del mio avvocato aveva detto che faceva ogni cosa in due
               settimane al massimo, invece ho paura che sia peggio del Pollastri! Forse, avremmo
               fatto meglio a tenere lui, e a non cambiare!</p>
            <p>— Ma se lei stessa ha convenuto che ci metteva in mezzo per farci leticare!</p>
            <p>— Sì; questo è vero. Ma mi pare che siamo capitati di male in peggio.</p>
            <p>— È colpa mia anche questa?</p>
            <p>La matrigna lo guardò con gli occhi gonfi e luccicanti di lagrime.</p>
            <p>— È inutile che lei pianga, mi pare.</p>
            <p>— È inutile! È inutile! È proprio vero!</p>
            <p>E piangeva di più.</p>
            <p>— Io non so perché pianga così!</p>
            <p>— Lo so io!</p>
            <p>— Me lo dica, allora!</p>
            <p>— Se si potesse dire quel che si dice soltanto con il cuore! E il fieno, almeno, è
               stato rimesso in capanna asciutto bene?</p>
            <p>Ella sapeva tutto, ma fece per assicurarsi se egli le diceva la verità.</p>
            <p>— Qualche poco s'è guastato!</p>
            <p>— Lo vedi che ho ragione io?</p>
            <p>— Ma di che?</p>
            <p>— Le cose non vanno! Madonna benedetta! Qui ci si trova alla rovina in meno di un
               anno.</p>
            <p>Egli, allora, tremò; ma rispose:</p>
            <p>— Vedrà che non è vero!</p>
            <p>Anche lui si sentiva prendere, come quando s'era destato, da una grande tristezza; ma
               era troppo giovane per non avere una certa fede; sia pure indefinibile. Non ricordava
               né meno quant'era che non riesciva più a fare una risata schietta! Tutta la sua vita
               sembrava chiusa dentro un sacco, da cui non c'era modo di metter fuori la testa.</p>
            <p>La giornata era chiara; e pareva che ci fosse, perfino tra i muri della capanna e
               della casa, una specie di allegrezza sicura; che lo faceva anche più triste. Né meno
               tra lui e la Casuccia potevano intendersi! Ogni cosa gli stava contro; e quel cielo
               così azzurro pareva che gli dicesse di andarsene e di rinunciare ai suoi propositi.
               La matrigna gli chiese:</p>
            <p>— Perché non vai nel campo a vedere quel che fanno? Tra poco, ci sarà da segare il
               grano.</p>
            <p>— Ci andrò dopo mangiato: ora, sono stanco.</p>
            <p>— Richiama Ilda, perché deve apparecchiare.</p>
            <p>Egli escì e la chiamò. Mentre attraversava l'aia, vide Giangio che, asciugandosi il
               sudore, entrava dal cancello spalancato.</p>
            <p>— Signor Remigio!</p>
            <p>Gli andò incontro e dandogli la mano gli chiese:</p>
            <p>— Perché è venuto a trovarmi?</p>
            <p>— Domattina, ha detto l'avvocato, bisogna che venga al tribunale perché il giudice
               vuol fare il suo interrogatorio.</p>
            <p>— A che ora?</p>
            <p>— Alle nove: si faccia trovare al portone. Salirà insieme con l'avvocato.</p>
            <p>Giangio sorrise e tornò via. Remigio lo disse alla matrigna; che stette zitta, perché
               non aveva nessuna stima del Neretti: "È ancora un ragazzo — ella diceva — e non ha
               giudizio né meno per sé".</p>
            <p>Anche Dinda, con la quale ella se la diceva come se fossero state amiche, era dello
               stesso parere. E perciò, quando la sera le portò una grembiulata di fagioli, ne
               parlarono male.</p>
            <p>La mattina dopo, Remigio si fece trovare al portone del tribunale; in via del Casato.
               Dopo una mezz'ora giunse il Neretti, con una cartella di cuoio nero sotto il braccio:
               salì le scale lesto lesto, e non gli disse né meno niente. Remigio, per non restare
               solo, perché non avrebbe saputo dove entrare, cercava di andargli dietro.</p>
            <p>Il gabinetto del giudice, incaricato dal presidente, era piccolo e rettangolare. Alle
               pareti più lunghe, tutte a scialbo, due vecchie pitture, forse del settecento;
               lasciate lì dai tempi del vicariato.</p>
            <p>In attesa di esser chiamato, Remigio andò a sedersi in una lunga pancaccia di legno.
               Un poco più in là, c'era Giulia; che impallidì voltando la testa verso la finestra e
               tentando di sorridere. Teneva i guanti in mano; e parlava fitto fitto, sottovoce, con
               i suoi testimoni; che non toglievano gli occhi da Remigio come fosse un gran
               colpevole.</p>
            <p>Egli, tutto sconvolto, si sentiva girare la testa. Era la prima volta che entrava in
               un tribunale e cercava di capire come facevano un altro processo. Pensava anche a
               quel che voleva rispondere. Ma non era più sicuro d'aver ragione, e sentiva che lì
               avrebbe dovuto contenersi in altro modo; e non come quando era con la matrigna o
               pensava dentro di sé. Un usciere si mise a scrutarlo; con una diffidenza ironica, che
               lo fece intimidire di vergogna. Gli aumentò la sfiducia; e avrebbe voluto essere in
               fondo alla Casuccia, a guardare la Tressa; che scorreva placida senza gorgogli, dove
               c'era l'erba più folta.</p>
            <p>Stette così con la testa appoggiata al petto, senz'ascoltare più, quantunque sentisse
               come un ronzio confuso e continuo che lo bucava come se fosse fatto di spilli. Non
               gli importò più nulla che i testimoni di Giulia, forse, lo guardassero; e, dentro di
               sé, cercava di trovare le parole che avrebbe dovuto dire. Allora, un'altra volta, gli
               parve impossibile che dessero ragione a Giulia invece che a lui. E, come non gli era
               mai avvenuto quando ci pensava, ora anche lei gli pareva buona e che tutto finisse
               subito. Gli pareva perfino strano che non si fossero più parlato!</p>
            <p>Ma gli veniva in mente quando l'aveva mandata via di casa, quando il padre era ancora
               là sopra il letto, e allora alzò gli occhi per guardarla. Ma ella era voltata sempre
               da un'altra parte; ed egli le guardò minutamente il cappello e il vestito; aspettando
               che anch'ella guardasse lui, forse per riconciliarsi e darsi la mano. La ragazza,
               però, gli teneva a posta le spalle in quel modo. Ed egli, per la prima volta, si
               sentì disposto a farsi trattare da pari a pari. Però, gli dispiacque; e si sforzò di
               pensare più attentamente a quel che avrebbe dovuto dire per vincere la causa.</p>
            <p>I due testimoni risero; ed egli si sentiva così pieno di vergogna che quella risata
               gli fece battere il cuore con una violenza scomposta. Non avrebbe voluto né meno
               ascoltare quel che diceva Giulia! Voleva far capire a tutti che avrebbe voluto
               trovarsi altrove: questo era il suo solo desiderio.</p>
            <p>La ragazza si sforzava di essere calma; ma doventava sempre più pallida. Parlava più
               in fretta e la sua voce pareva che recidesse. Tuttavia nessuno avrebbe indovinato che
               avesse qualche rancore. Ma lui solo sapeva quel che volevano dire quel viso e quegli
               occhi pesti! Ella era ammagrita e le spalle le si erano incurvate; ai polsi le si
               vedevano gli ossi.</p>
            <p>Il testimonio Corradino Crestai, quello soprannominato Ciambella, aveva raccontato
               che era amico del defunto signor Selmi e che perciò una volta gli aveva confidato
               come la signorina Giulia Cappuccini dovesse riscuotere da lui ottomila lire. Egli,
               anzi, sperava di guarire per poterla pagare.</p>
            <p>Anche l'altro testimonio, il sensale Pietro Carletti, detto Chiocciolino, disse
               presso a poco lo stesso; e aggiunse che dal canto suo aveva dovuto fare causa
               all'erede per riscuotere dugento lire a saldo di due porci venduti al defunto. "Anzi,
               aggiunse, puntando il dito su i fogli che erano dinanzi al giudice, la mia causa si
               deve trovare tra questi documenti bollati".</p>
            <p>E questa scappata lo fece guardare benevolmente dal giudice.</p>
            <p>Chiocciolino era piuttosto alto e quasi distinto; sebbene avesse la pelle del viso e
               delle mani sempre rossa e coperta di lunghi peli biondi che luccicavano. Aveva già i
               capelli e i baffi bianchi; e tra quelli del suo mestiere passava da persona istruita.
               Faceva, infatti, i conti del bestiame a mente; senza ricorrere al prontuario stampato
               che adopravano gli altri. Portava sempre un bastone di legno sbucciato, bianco, con
               gli spunzoni; e intagliato a becco d'oca. Parlava strizzando gli occhi.</p>
            <p>Quando Remigio fu interrogato, tremava anche con le gambe. Negò che la ragazza
               dovesse avere il denaro; e disse che quei testimoni non potevano saperne niente.
               Allora il giudice, lisciandosi i baffi, lo avvertì che non poteva parlare a quel modo
               dei testimoni senza mostrarne le prove. Era proprio vero, come gli aveva detto il
               presidente del tribunale, che si trattava di un giovinastro sviato e malevolo.</p>
            <p>Remigio andò fuori di sé e faceva ridere, poi s'impappinò; e parve che prima avesse
               detto una cosa e dopo la volesse cambiare.</p>
            <p>S'avvide che nessuno cercava di capire come le cose erano andate; e nessuno
               sospettava che la Cappuccini pretendesse quello a cui non aveva diritto. Perché non
               si accorgevano che quei due testimoni mentivano? Perché, pensava il giovane, non
               badavano alle persone ma alla legalità delle loro parole. La causa non era altro che
               una astuzia continua e insolvibile, condotta secondo certe regole stabilite dal
               codice; una astuzia sempre più spostata dalla verità, che egli sentiva soltanto nella
               sua coscienza e nella sua buona fede.</p>
            <p>Il giudice fece notare l'incertezza di Remigio al Neretti; che, vista la sua cattiva
               figura, trovò modo di rimandare la causa. L'avvocato di Giulia, Renzo Boschini,
               voleva opporsi e adduceva che ella si trovava in stretta miseria e che già aveva dato
               prova di avere ragione. Ma, poi, capito che il Neretti desiderava di tirare in lungo
               le cose, non perché in seguito potesse trovare qualche altro argomento decisivo,
               disse che accondiscendeva tanto per far vedere com'egli si sentiva sicuro di
               vincere.</p>
            <p>Tutti quei ripicchi non interessavano Remigio, che non aveva detto niente di quel che
               avrebbe dovuto dire. L'avvocato, vedendolo smarrito e distratto, lo spinse per una
               spalla; facendolo alzare. Il giovane era sempre più sbalordito e inciampava giù per
               le scale. Quando fu in strada, dove c'era il sole e si respirava meglio, chiese
               all'avvocato:</p>
            <p>— Come m'andrà?</p>
            <p>— Male!</p>
            <p>— Perché?</p>
            <p>— Ce li hai tu i testimoni a favore tuo?</p>
            <p>— No.</p>
            <p>— E, allora, come vuoi fare una causa se non hai i testimoni?</p>
            <p>Gli dette la mano e lo lasciò.</p>
         </div>
         <div type="chapter">
            <head>XV</head>
            <p>Quando giunse alla Casuccia, con le gambe indolenzite, come non gli era mai capitato,
               le tre assalariate stavano per infornare il pane: Ilda si divertiva a guardarle,
               anche per imparare. A ogni fascina secca, che buttavano dentro con la forca, le
               fiamme s'attaccavano alla vòlta del forno, gonfiando e traboccando con le punte
               fuori; infilandosi perfino su nella cappa nera di fumo. Le fascine crepitavano; e le
               vampate delle fiamme facevano scostare tutte e tre le donne, che avevano il viso
               affocato e gli occhi rossi di sangue. Ma quando il forno fu caldo, e chiuso con lo
               sportello di ferro, ebbero a leticare. Siccome tutte e tre avevano il pane che
               trapassava di lievito, ognuna voleva essere la prima a infornarlo. Dinda e Cecchina
               erano le più irate. Gegia saliva due o tre scalini di casa, per andare a prendere la
               tavola con le picce della pasta coperta dentro i cenci di lana; poi ridiscendeva,
               invece, per dire anche lei la sua. Dinda piangeva come se l'avessero picchiata, e
               Cecchina teneva in mano la pala del forno. Dinda le gridò:</p>
            <p>— Se mi toccate, guai a voi!</p>
            <p>— Io ho poca pazienza.</p>
            <p>— E io meno!</p>
            <p>— O vediamo, allora, chi avrà ragione!</p>
            <p>Gegia si metteva in mezzo, andava al viso dell'una e poi dell'altra:</p>
            <p>— E io non ho diritto d'infornare come voi due?</p>
            <p>Ma non le badavano, seguitando a leticare tra sé.</p>
            <p>Remigio dimenticò subito il processo, e si fece raccontare chi era stata la prima a
               scaldare il forno.</p>
            <p>— Tutte e tre siamo state!</p>
            <p>— Non è vero! Le prime fascine l'ho portate su io dal campo.</p>
            <p>— Ma le ho ficcate io dentro il forno!</p>
            <p>— Se non le avessi portate, però, non ce le ficcavi!</p>
            <p>— Vi venga un accidente a voi e a chi v'ha dato da lavorare alla Casuccia.</p>
            <p>Siccome Gegia stava zitta, quasi sgomenta, Remigio le disse che infornasse prima lei.
               La donna in un batter d'occhio, portò giù la tavola della pasta; la sciolse e mise il
               primo pane sopra la pala. Ma siccome le tremavano le mani e voleva fare troppo lesta,
               un pezzo di pasta le andò in terra. Anche lei, allora, cominciò a piangere. Ci mancò
               poco, poi, che si scordasse di fare il segno di riconoscimento sopra il pane: lei ci
               faceva una fitta con due dita, Dinda ci pigiava un bicchiere e Cecchina ci lasciava
               un birignoccolo arrotolato con le mani. Remigio domandò alle altre due donne:</p>
            <p>— Vi siete messe d'accordo?</p>
            <p>Dinda rispose:</p>
            <p>— Io faccio come vuole lei.</p>
            <p>— Piuttosto che leticare, mettetevi d'accordo; mi pare!</p>
            <p>— È quel che dico anch'io.</p>
            <p>Ma Cecchina salì in casa e si sbatacchiò l'uscio dietro. Allora, dopo Gegia, infornò
               Dinda. Cecchina avrebbe voluto essere la seconda, ma quando riaprì l'uscio, l'altra
               aveva già cominciato. La sera, perciò, raccontò tutto al marito; che, a ogni costo,
               voleva andare a trovare Remigio per rifarla con lui.</p>
            <p>— Sarai a tempo! Ora ti darebbero torto.</p>
            <p>— Non me ne importa: meglio prima che dopo. Gl'insegnerò io a metter bocca nelle
               faccende che non lo riguardano. Che gl'importava a lui?</p>
            <p>E, benché la donna lo tenesse, aprì l'uscio; ed escì. Ma, a mezze scale, incontrò
               Tordo; che aveva su le spalle un corbello di pomodori: li portava di nascosto, per
               farci la conserva; ed erano quelli del padrone. Berto finse di non vedere, ma andò
               nell'aia per farsi passare la rabbia; dicendo a voce alta:</p>
            <p>— Quello ha più giudizio di me. Ma, domani, ci penserò anch'io.</p>
            <p>Si girò per sputare, e vide Picciòlo con un altro corbello carico; che, lesto lesto,
               a piedi scalzi, entrava in casa. Berto, allora, si mise a ridere:</p>
            <p>— Io sono il più furioso, e gli altri intanto pensano alla pancia. Così bisogna
               fare!</p>
            <p>Andò nell'orto; e, a tastoni, si empì un paniere di fagioli; ma la rabbia non gli
               passava. Invece, gli era venuta la voglia di fare la pelle a Remigio. Dentro di sé lo
               aveva sempre sentito, anche da giovane, che prima o dopo, un tiro di quel genere, a
               qualcuno lo doveva fare. Non si sbagliava, no! Non poteva dormire; e la moglie, che
               aveva sonno, gli domandava al buio:</p>
            <p>— Che hai? Domattina ti devi levare presto, perché cominciate a segare il grano!</p>
            <p>Egli, allora, inventò:</p>
            <p>— Mi deve aver punto qualche insetto su le spalle.</p>
            <p>— Ti ci duole?</p>
            <p>Ma egli non rispose più, e seguitò a rivoltarsi tutta la notte; senza chiudere un
               occhio. Era impaziente che spuntasse il giorno; e, quando il primo chiarore fece
               lustrare lo specchio del canterano, saltò dal letto e escì fuori.</p>
            <p>Benché fosse oria, si sentiva che la giornata doveva venire afosa. Rapidamente, le
               nebbie della Tressa sparirono; e i contorni di tutti i cocuzzoli apparvero con una
               durezza limpida. Nella strada passavano i barrocciai, dormendo accovacciati tra la
               roba; e avevano ancora le lanterne accese. I galli cantavano da tutti i poderi; e nel
               pollaio della Casuccia le galline razzolavano e crocchiolavano. Dopo poco, scesero
               anche gli altri; con le falci e le pietre rotatoie in mano. Picciòlo disse:</p>
            <p>— Il padrone dorme ancora. S'ha a destare?</p>
            <p>Tordo rispose:</p>
            <p>— Non perdiamo tempo: andiamo!</p>
            <p>Era già la metà di giugno, e il grano si seccava anche troppo. Qualche altro podere
               aveva già mietuto. La guazza si asciugava; e il sole, ormai, era per nascere giù dai
               monti bassi.</p>
            <p>— Facciamoci dal fontone — disse Berto.</p>
            <p>Tutti andarono da quella parte. Moscino era la prima volta che segava il grano, e
               faceva l'impaziente. Tordo gli disse:</p>
            <p>— Attento alle dita!</p>
            <p>— Gliel'ho detto anch'io! — rispose Lorenzo.</p>
            <p>— Io mi faccio il segno del cristiano; perché questa è grazia di Dio! — disse
               Picciòlo.</p>
            <p>E si segnò, mentre gli altri aspettavano che cominciasse.</p>
            <p>I contadini, ora, per non perdere troppo tempo, mangiavano nel campo. La mattina, le
               ore affaticavano meno; ma verso il mezzogiorno, pareva impossibile che quegli uomini
               potessero resistere sotto il sole. Moscino, per fare il bravo, camminava a piedi nudi
               sopra gli spunzoni del grano segato.</p>
            <p>Negli altri poderi accanto, le ragazze lavoravano quanto gli uomini. Una sposa
               giovane, incinta, con le guance accese e sudate si sollevava di quando in quando, per
               guardare il grano ancora ritto. Ella rificcava sotto il mento i nodi della pezzuola,
               che le ricopriva tutta la fronte; mentre le trecce dei capelli, senza forcelle, si
               allentavano sopra la nuca.</p>
            <p>Una brocca d'acqua era nascosta all'ombra, sotto i pampini d'una vite; con due
               fiaschi di vino chiaro ed agro.</p>
            <p>La sferza del sole era insopportabile; gli occhi s'infiammavano, la bocca e la gola
               doventavano asciutte. Allora, qualcuno lasciava la falce e s'incamminava alla vite,
               metteva la bocca al fiasco e beveva parecchie sorsate. Ma s'indugiava per riposarsi,
               guardando gli altri. Le donne gli sorridevano in silenzio, ed egli ritornava alla sua
               opera, a testa bassa e le mani penzoloni.</p>
            <p>Le falci tutte insieme luccicavano tra gli steli del grano; con un rumore simile a
               uno strappo rapido. Urtavano, talvolta, sopra un sasso, con un suono languido e
               smorzato. S'insinuavano curve tra le spighe; e le spighe sbattevano sopra i volti;
               qualche stelo s'insanguinava dopo aver fatto un taglio o una scorticatura. Allora, il
               contadino, senza schiudere il pugno pieno di mèsse, si guardava un istante; poi la
               falce s'affondava ancora, lucida e affilata.</p>
            <p>Dietro gli uomini, gl'insetti disturbati saltellavano insieme da tutte le parti,
               verdi, neri o grigi; mentre certi ragni dalle zampe lunghissime ed esili percorrevano
               i solchi, sparendo nell'ombra di una fenditura e ricomparendo subito in cima a
               qualche zolla. Le lucertole scappavano sempre innanzi; qualche ramarro osava
               indugiare, ma, poi, spariva anche più rapido. Di rado era possibile che qualche
               vipera fosse tagliata a pezzi; ma i rospi, enormi e nerastri, che restavano come
               intontiti, erano infilati e squarciati con la punta delle falci; poi un contadino,
               con un calcio, li lanciava dall'altra parte del filare. Qualche cova di ragno
               s'apriva; e allora gli innumerevoli ragnolini si spandevano in tutti i sensi. Si
               trovavano nidi abbandonati, con gli uccelli senza penne, vespai vuoti. I bruchi si
               rivoltavano sottosopra, rimanevano un poco immobili e poi cercavano di andarsene.</p>
            <p>Qualche padrone aveva fatto benedire i campi perché le passere non mangiassero il
               grano. Ma c'era chi diceva esser meglio mettere in mezzo alle prese un cencio in cima
               a un palo!</p>
            <p>I branchi delle passere, qua e là, si alzavano verso l'azzurro d'un colore dolce.
               Qualche campana suonava, e si spegneva a un tratto così com'era cominciata.</p>
            <p>Si udiva tutto il brusìo degli insetti.</p>
            <p>Stando vicino ai mietitori si sentiva raccontare da qualcuno che il suo bambino non
               poteva mangiare più e che era necessario far contraddire il male da quella tale
               donnetta che si chiamava Sunta del Borgo. La quale sapeva anche rimettere bene al
               posto le ossa fratturate, mandava via il dolore delle distorsioni, con un unguento di
               erbe e di midollo d'agnello, guariva il malocchio mettendo tre gocce d'olio in una
               scodella d'acqua tenuta sopra la testa del malato, scongiurava ogni sorta di male
               costringendolo a tornare indietro, medicava le risipole e faceva spendere poco. Ella
               si valeva anche di una secrezione gialla, che certi insetti accumulano dentro le loro
               pallottole di terra, infilate ai fuscelli delle siepi; faceva mangiare il cuore delle
               rondini, perché il senno fosse maggiore; aveva veduto una folla di streghe che
               facevano la bucata giù nella Tressa. E sapeva curare per mezzo dei rosarii, indicando
               il numero degli <foreign xml:lang="lat">ave</foreign> e dei <foreign xml:lang="lat"
                  >paternostri.</foreign>
            </p>
            <p>C'era un'altra donna che girava, da parecchi anni, dall'un paese all'altro, senza che
               nessuno sapesse chi fosse. Andava a capo chino come una suora, e portava sempre la
               testa avvolta da una pezzuola grossa, di lana; con le mani gonfie sopra il ventre.
               Aveva il volto grasso, ma pallido e con due rughe che tagliavano di netto gli angoli
               della bocca affondata sotto il naso adunco. Il suo mento ovale era quasi senza
               rilievo; i suoi occhi grandi e neri facevano un'impressione strana di misticismo e di
               cattiveria. Ma tutti le davano l'elemosina, perché temevano qualche maleficio. Le
               donne che l'avevano vista, restavano pensose a lungo; finché non fosse rientrata
               nella strada e sparita dietro qualche svolta. Ma ella camminava piano, con certe
               scarpe enormi che pareva dovessero pesare un quintale l'una. Perché, di quando in
               quando, si volgeva e si fermava a guardare le case? Che cosa voleva? Le donne
               dicevano:</p>
            <p>— Sarò contenta soltanto quando non la vedrò più.</p>
            <p>— Non si sa quando viene, mentre può anche trovarci con i nostri figlioli in
               collo.</p>
            <p>E se qualcuna allattava, si conturbava e guardava in volto la sua creatura,
               chiedendo:</p>
            <p>— Che hai, che hai? Ti do il latte. Povera anima mia!</p>
            <p>La mietitura della Casuccia durò nove giorni, e ormai era per entrare luglio.
               Picciòlo era più bravo di tutti ad accatastare i covoni e in cima ci faceva una croce
               con tre o quattro fili di grano attorcigliati insieme.</p>
            <p>Poi, i covoni furono portati su l'aia dove alzarono una gran mucchia, aspettando che
               cominciasse a passare per i poderi la macchina tribbiatrice.</p>
         </div>
         <div type="chapter">
            <head>XVI</head>
            <p>Quando Remigio tornò dal suo avvocato, fu accolto in un modo che non si aspettava.
               Egli aveva bisogno, molto più di prima, di trovare qualche cosa che rispondesse al
               suo sentimento e alla sua fede; e, invece, sentì di essere addirittura uno sciocco.
               Egli ci si arrabbiava, e il Neretti gli disse:</p>
            <p>— Bada di non fare il caparbio. Credi di avere ragione, e finché non ti sei convinto
               che non è vero, non metterai giudizio. Almeno, hai guardato bene se tra i registri
               che tuo padre doveva certamente tenere, c'è segnato nessun pagamento fatto alla
               Cappuccini?</p>
            <p>— Non ho trovato niente. — E arrossì.</p>
            <p>— Non ci credo.</p>
            <p>— Ma è vero, ti dico!</p>
            <p>Infatti, all'infuori di qualche ricevuta insignificante, di parecchi anni prima,
               tutta bucata con gli spilli per tenerla insieme con la pianta catastale del podere,
               in un rotoletto legato con lo spago, Remigio non aveva visto altro.</p>
            <p>L'avvocato si mise a leggere certi fogli di carta bollata di un altro processo.
               Remigio, tacendo e vergognandosi, aspettava che rialzasse la testa. Alla fine, il
               Neretti si grattò il ciuffo come se fosse infastidito e gli disse:</p>
            <p>— Insomma, le cose andranno per le lunghe. Questo è quanto ti posso fare io.</p>
            <p>— Tre mesi?</p>
            <p>— Tre mesi? Se tu hai denari da spendere, anche tre anni.</p>
            <p>Egli rideva, guardandolo da capo ai piedi così impacciato. Ma, temendo che Remigio
               allora non pensasse, per il meglio, di accordarsi da sé con la Cappuccini, disse
               facendosi serio:</p>
            <p>— Tu non parlare mai con nessuno. Qualunque persona venga da te per questa faccenda,
               mandala da me. Perché a te fanno quel che vogliono. Io ti ho già capito da un pezzo.
               Son tutti più furbi di te. Tu sei un imbecille.</p>
            <p>E rise dello stupore che appariva nel viso di Remigio; che non avrebbe osato
               rispondergli male. Poi disse:</p>
            <p>— Ora, vattene: ho da fare per cose molto più importanti della tua, che mi fanno
               guadagnare bene.</p>
            <p>Era vero! Egli non avrebbe avuto da dargli né meno cento lire, e il Neretti pensava a
               quanto era necessario per la carta bollata e per gli atti al tribunale. La carta
               bollata, ormai, doveva essere già parecchia! Chi sa quante volte Giangio aveva
               segnato le spese, con quelle sue lettere tremolanti e grosse!</p>
            <p>Il Neretti, vedendo che Remigio se ne andava malvolentieri, gli disse:</p>
            <p>— Mio caro! Io ti consiglio per il tuo bene! Poi, del resto, tu sei padrone di fare
               quello che vuoi.</p>
            <p>— Ma, appunto, io voglio farmi consigliare da te.</p>
            <p>— Da me? E che ti devo dire? Credi da vero che la Cappuccini non debba avere quei
               denari? E, allora, si tira per le lunghe; può darsi che, alla fine, si stanchi. Ma,
               con il gratuito patrocinio, lei non ci rimetterà mai niente. Ormai, a dietro non si
               torna. Lascia fare a me: vedrai che, tra quattro o cinque mesi, siamo sempre allo
               stesso punto. Ora, vattene! T'ho già fatto capire che mi dai noia.</p>
            <p>— Quando devo tornare?</p>
            <p>— Quando vuoi: tanto io che Giangio siamo sempre qui a tua disposizione.</p>
            <p>— Ora verrà anche la querela di quel sensale che chiamano, mi pare, Chiocciolino.</p>
            <p>— Lasciala venire! Portamela subito.</p>
            <p>Remigio gli strinse la mano, sorridendo egli stesso del proprio imbarazzo. Quando fu
               fuori, gli restò a mente soltanto che il Neretti gli aveva detto imbecille; e
               doventava rosso come se quella parola gli bruciasse anche il viso.</p>
            <p>In fondo alla Costarella, Chiocciolino, che parlava a una fruttaiola grassa e con le
               braccine di bambola come il volto, gli andò dietro mettendogli una mano su la spalla.
               Remigio s'era accorto che gli voleva parlare, ma ora non poté fare a meno di voltarsi
               benché non gli dicesse niente. Allora Chiocciolino si mise il bastone nella sinistra,
               lo prese sotto il braccio e gli disse:</p>
            <p>— L'accompagno un poco, se va giù alla Casuccia. Dianzi, l'ho visto entrare
               dall'avvocato Neretti.</p>
            <p>Remigio si tirava in disparte, ma l'altro lo teneva forte sorridendo a vedere quella
               sua ritrosìa. E gli disse:</p>
            <p>— Non si vergogna mica a venire con me? È arrabbiato perché ho fatto da testimonio al
               processo?</p>
            <p>— A me non importa niente.</p>
            <p>— Non ci credo: non mi pare. Ma, appunto, io volevo parlare della mia faccenda che si
               potrebbe accomodare così tra noi, alla buona.</p>
            <p>— Ma perché voi avete fatto da testimonio?</p>
            <p>— È venuta a trovarmi quella disgraziata (come si chiama?) Giulia; e io siccome
               sapevo tutto da suo padre... Non ho fatto bene? La verità c'è anche per quelli che
               sono nati poveri. E poi, quelle ottomila lire sono soltanto un bocconcino, della sua
               Casuccia.</p>
            <p>— Ma io sono convinto che mio padre non doveva darle niente. Voi sapete perché io non
               stavo in casa con lui?</p>
            <p>— Me l'hanno detto a un dipresso: ma queste son cose che io non voglio sapere perché
               non mi riguardano.</p>
            <p>— La Cappuccini m'ha fatto causa perché sperava che mio padre le lasciasse una parte
               del patrimonio. Era la sua amante.</p>
            <p>— Non si lasci scappar di bocca nessuna offesa, perché potrebbe darsi che Giulia le
               desse querela anche per quello che dice di lei.</p>
            <p>— L'ho detto soltanto a voi, ora!</p>
            <p>Chiocciolino si fermò nel mezzo della strada:</p>
            <p>— E se venisse a risaperlo?</p>
            <p>Remigio ebbe paura, e gli rispose:</p>
            <p>— Ma voi non andrete a dirlo a lei!</p>
            <p>— Dunque, facciamo le cose in buona amicizia! Lo vede che, se io volessi, potrei
               farle male anche dell'altro?</p>
            <p>— Andate a parlare con il Neretti: se lui accetta, qualunque cosa dica, io ne sono
               contento.</p>
            <p>— Se devo andare dal suo avvocato, vado piuttosto dal mio!</p>
            <p>E lo lasciò. Ma rifece la strada, lo riprese sotto il braccio e gli disse:</p>
            <p>— O lei voglia o no, io e lei è destinato che doventiamo amici.</p>
            <p>Remigio non capiva; e, ricordandosi ch'egli era mezzo epilettico, avrebbe voluto fare
               a meno di quella conversazione. Inoltre, non poteva perdonargli d'aver fatto da
               testimonio; e, per quanto non sapesse spiegarsi com'egli potesse aver saputo da suo
               padre certe cose degli interessi, non poteva rassegnarsi a credere che il sensale
               dicesse la verità. Inoltre, Remigio, timido e inesperto, non si credeva in diritto
               d'indagare, con qualche mezzo, quanto fosse sincero; e aveva anche paura di dire
               qualche cosa che poteva magari comprometterlo. Allora taceva, tutto mortificato. A
               quelle parole, aveva guardato, sorpreso, il sensale. Ma questi, quasi pigliando gusto
               a parlare, seguitò:</p>
            <p>— Il mio scopo di fare amicizia con lei è questo: con suo padre, gli ultimi mesi
               della sua vita, siamo stati un poco freddi e forse lui mi odiava. E anch'io l'ho
               odiato. Ora sarebbe bene che io e lei, invece, fossimo amici, con lo scopo di mettere
               un pietrone su le cose passate; perché avrei piacere di non odiarlo più da morto.</p>
            <p>Chiocciolino era capace di fare questi cambiamenti, come sarebbe stato capace, dopo
               qualche settimana o meno, di tornare da capo a volergli male. Remigio sentiva che non
               poteva fidarsi, ma non volle più essere sgarbato; e gli disse, benché con
               rincrescimento:</p>
            <p>— Io non ho niente contro di voi.</p>
            <p>— Ma — riprese arrossendo Chiocciolino, dopo aver capito che ormai Remigio era sempre
               meno ostinato — bisogna che lei mi paghi quei due maiali. Se non può, mi faccia una
               cambiale. Io sono disposto ad accettarla: vede che non sono esigente. Se, poi, mi
               costringe a far la causa, come vuole a tutti i costi l'avvocato Sforzi, io, allora,
               non so più quel che dirle per il suo bene. Ne trovi un altro, che le parli con più
               amicizia di me! Chiocciolino lo sanno tutti chi è. Meno qualche scatto, quando mi
               piglia caldo alla testa, e allora il responsabile non sono io, ho sempre saputo farmi
               rispettare da tutti.</p>
            <p>E lo strinse, sbottonandogli la giubba e dicendogli con un sorriso:</p>
            <p>— Se ce l'ha, nel portafogli, me le dia subito queste dugento lire! Me ne dia, per
               ora, cento sole! Io le farò una ricevuta d'acconto. E, allora, sono contento anche se
               a darmi il rimanente aspetta una settimana di più: quando avrà venduto il fieno.</p>
            <p>Remigio distaccò le mani dalla giubba e gli disse:</p>
            <p>— Mi dispiace, ma non ce le ho.</p>
            <p>— Vengo a prenderle fino alla Casuccia. Non vorrei impolverarmi le scarpe per così
               poco, ma lo fo per gentilezza; perché lei non debba venirmi a cercare.</p>
            <p>— Non ce l'ho né meno a casa.</p>
            <p>— Come! Non ha a casa dugento lire? Ha già finito quelle che prese con la cambiale al
               Banco di Roma?</p>
            <p>— Chi ve l'ha detto della cambiale?</p>
            <p>— Non mi ricordo chi me lo disse.</p>
            <p>— Lo sanno anche altre persone?</p>
            <p>— Diamine! Che male c'è? I debiti e le cambiali fanno presto, come dice il proverbio,
               ad avere le ali.</p>
            <p>E si mise a ridere, ma a Remigio dispiaceva parecchio; e non voleva ammettere che gli
               altri, quella cerchia di mercanti e di sensali, potesse subito essere informata del
               suo portafoglio.</p>
            <p>— Senta: sia allegro! Diamine! Perché se la prende? Lei è giovane, e con un poco di
               giudizio può darsi che non sia costretto a vendere la Casuccia anche se dovesse
               metterci sopra una ipoteca; lei, in vecchiaia, la toglierà. Fossi io giovane come
               lei! Vorrei far doventare la Casuccia più bella d'un giardino! Lei, se avesse i
               soldi, dovrebbe mettere altri filari di viti giù per la poggiata che si parte dalla
               strada: empirla tutta, a fosse, per quanto è lunga. E, poi, comprare bestiame:
               vitelli, pecore, maiali. Di tutte le specie. Io ci farei soldi a palate. Ma lei, se
               non saprà fare, manderà in malora tutto. E non dia retta agli assalariati. Quella è
               gente che non ha voglia di lavorare e son contenti di riscuotere il salario alla fine
               del mese. E poi, ha calcolato quanto le rubano?</p>
            <p>— Mi rubano?</p>
            <p>— Dia retta a me. Quando lei non li vede, crede che stiano con le mani alla cintola?
               Io scommetto che le prime frutta se le son mangiate loro; scommetto che gli ortaggi
               ne hanno più loro che lei. E badi anche al fieno che ha riposto in capanna; perché, a
               farne sparire qualche carro, ci vuol poco.</p>
            <p>— Ma ci guarda anche la mia matrigna!</p>
            <p>— Quella? Quella non capisce niente. Era meglio se suo padre avesse sposato la
               Cappuccini o un'altra qualunque. Io la conosco meglio di lei. E anche il podere lo
               conosco meglio di lei. Perché, scommetto, lei non sa né meno quanti pioppi sono suoi
               di quelli lungo la proda della Tressa.</p>
            <p>— Ancora non li ho contati.</p>
            <p>— Lei non sa che qualità di vitigni sono nella sua vigna. Ma io lo so. Lei non sa né
               meno quanto fieno è nella sua capanna. Ma io sì. Si provi a dirmi quante sacca di
               grano lei avrà?</p>
            <p>Remigio dovette confessare che non lo sapeva.</p>
            <p>— Allora glielo dico io. Lei avrà da cinquanta a cinquantacinque sacca. Né più né
               meno. Ci scommetto la testa, che la metterò dentro la tribbiatrice; se non do nel
               giusto. Mi chiami alla Casuccia, quando tribbierà. Io, vede, mi appassionerei al suo
               podere come se me ne venisse qualche guadagno o fosse mio. E non m'importa niente che
               suo padre non m'abbia voluto dare quelle maledette dugento lire; che ci sputerei
               sopra, costringendomi a chiederle a lei.</p>
            <p>— Ma se è vero che non ve l'ha date....</p>
            <p>— Ho capito! Lei vuol ridere alle mie spalle. Ma perché mi ha fatto chiacchierare
               fino ad ora con lei? Io sono abituato a trattare con le persone ragionevoli. Ho anche
               fatto una sudata, come una bestia, a venir fuori di Porta con lei, a questo
               caldo!</p>
            <p>E si asciugò tutta la testa, poi sotto il mento.</p>
            <p>— Io ve l'ho detto dinanzi: per qualunque cosa, andate dal mio avvocato.</p>
            <p>— Allora, mi permetta che io ci vada a nome suo. E mi faccia pagare da lui.</p>
            <p>— No, no! Se vi paga lui, perché crede di pagarvi, sì; ma, a nome mio, no.</p>
            <p>— Gli dirò che ho parlato con lei.</p>
            <p>— Non gli dovete dire niente!</p>
            <p>— Questo non me lo può negare, né proibire.</p>
            <p>Intanto, erano giunti alla Casuccia. Seduto sul murello dell'aia c'era Bùbbolo che
               appena vide Remigio si alzò. Ma, poi, visto anche Chiocciolino, voltò le spalle e
               finse di guardare giù nel campo. Chiocciolino, ora, aveva alzato la voce sempre di
               più e dava bastonate alla siepe. Ma, giunto al cancello, si fermò e disse:</p>
            <p>— Badi che io son fatto come i coltelli: se mi prendono per il manico, mi adoprano
               come vogliono; ma, se mi prendono per il taglio, faccio fare sangue.</p>
            <p>Anche Remigio era fuori di sé dall'ira, e gli rispose:</p>
            <p>— Come vi piace di più! — Ed entrò nel cancello.</p>
            <p>Chiocciolino stette a vederlo andare fino ai cipressi; poi, con la punta del bastone,
               tracciò una croce sulla polvere della strada, giurando:</p>
            <p>— Vorrei prima crepare che dargliela vinta. Non mi scordo di essere Chiocciolino!</p>
         </div>
         <div type="chapter">
            <head>XVII</head>
            <p>Bùbbolo era ancora giovane, poco meno di Remigio; e tanto grasso che appena teneva
               gli occhi aperti. Aveva la sinistra paralizzata, con le dita attaccate insieme e
               senza unghie. Ma con quel braccio, tutto insensibile, poteva picchiare come se fosse
               stato un bastone. Il viso pareva di donna, perché la barba non gli veniva.</p>
            <p>Aveva una botteguccia a mezze scale del vicolo di San Paolo, sotto la volta
               dell'arco, da dove si scende in Piazza del Campo. Accanto ci stavano anche un sellaio
               e un uccellaio. Il sellaio, perché in bottega mancava sempre la luce, lavorava su uno
               scalone; cavalcioni alla tavola a morsa e la lesina in bocca o in mano; mentre
               l'uccellaio teneva attaccata fuori di bottega una gran gabbia che potesse essere
               vista senza scendere il vicolo. Bùbbolo, là dentro, possedeva un canapè sfondato, con
               una buca in mezzo, dove dormiva; e un tavolino dove lasciava i campioni dei grani e
               delle altre semenze, accanto a quelli degli olii e dei vini. In bottega, simile ad
               una spelonca, non ci stava quasi mai; ma, in cima alle scale, s'appoggiava a uno dei
               colonnini di pietra che sono lì nel mezzo, e parlava dei suoi affari.</p>
            <p>Appena fu sicuro che Chiocciolino se n'era andato, salutò Remigio; con l'aria di
               fargli notare, per offenderlo, quant'era educato e come sapeva contenersi. E gli
               disse:</p>
            <p>— Ho saputo che vende la Casuccia.</p>
            <p>— Non è vero: ve l'ho detto anche l'altra volta. Perché volete insistere?</p>
            <p>— Perché mi vuol dire di no?</p>
            <p>Allora Luigia, che stava, anche lei, ad aspettare dalla finestra, infastidita che il
               sensale non se ne fosse andato quando gli aveva detto che il figliastro non c'era,
               scese e gli domandò:</p>
            <p>— Perché tutti sanno che tu vendi la Casuccia e a me non lo dici?</p>
            <p>— Non è vero.</p>
            <p>— Perché, allora, Bùbbolo è venuto qui apposta per parlartene? A me, che ti faccio da
               mamma e vivo con te, non dici niente! Le cose devo saperle dagli altri! Ma io domani
               vado dal mio avvocato, e mi faccio dire se tu puoi vendere senza il mio consenso.
               Almeno la parte mia, tu non la puoi toccare.</p>
            <p>Remigio, benché si trovasse in uno stato d'animo quasi doloroso, si mise a
               ridere.</p>
            <p>— Non ridere, invece! Queste sono cose serie.</p>
            <p>— Ma io rido di quel che sento dire tanto da lei che da lui! Sono stufo di sentirmi
               rimproverare sempre per niente!</p>
            <p>— Non t'arrabbiare! Se non è vero, tanto meglio. Dentro la tua coscienza, sai da te
               se dici la verità o la bugia.</p>
            <p>Gli pulì un gomito della giubba sporco di terra, e tornò in casa.</p>
            <p>Allora, Bùbbolo disse:</p>
            <p>— Ecco, ora che siamo soli, mi dica in confidenza se è vero o no.</p>
            <p>Nei suoi occhi celesti c'era la gioia e il piacere d'imbarazzare Remigio; che non
               poteva fare a meno di rispondergli:</p>
            <p>— Non è vero! Non è vero!</p>
            <p>Bùbbolo si mise a sghignazzare, allargando i bracci: quello paralizzato faceva quasi
               ribrezzo.</p>
            <p>— E, allora, perché per tutta Siena lo dicono? Sono venuti a riferirmelo anche in
               bottega! Ha visto: io non mi muovo mai da quel colonnino delle scale, e quanti si
               occupano di vendite poderali sanno che è messa in compra la Casuccia. Del resto, io
               non voglio insistere. L'altra volta, quando lo fermai, mi rispose male; ma, questa
               volta, non ho da lamentarmi. Mi scusi, anzi! Se non ha bisogno di me, io vado!</p>
            <p>— Grazie: non ho bisogno di niente.</p>
            <p>Bùbbolo era già arrivato al cancello, ma si fermò e gli fece cenno con la mano di
               andare dov'era lui:</p>
            <p>— Se non sono troppo curioso e indelicato, mi dice perché Chiocciolino è venuto fin
               qui con lei?</p>
            <p>E un'altra volta i suoi occhi celesti brillarono di gioia e di piacere.</p>
            <p>— Mi domandava... di un'altra cosa.</p>
            <p>— Ho capito! No, no: non la voglio sapere. Le chiedeva quelle dugento lire, che dice
               d'avanzare per i maiali.</p>
            <p>Remigio, allora, rise. Ma Bùbbolo gli disse serio:</p>
            <p>— Badi, sa: glieli dia; perché quello è capace di tutto.</p>
            <p>— Io credo che non le debba avere.</p>
            <p>— Ah, non è cosa che mi riguarda! Ma glieli dia: è meglio.</p>
            <p>E se n'andò, togliendosi due volte il cappello.</p>
            <p>Alla Coroncina, vide Chiocciolino; che stava lì ad aspettarlo. Era di malumore; con
               il cappello sopra gli occhi e le mani in tasca; il bastone appoggiato al muro.
               Allora, Bùbbolo salutò per primo. Chiocciolino gli rispose:</p>
            <p>— Aspettami: vengo con te. Stavo qui per vedere se passava un carro di fieno: ne
               volevo comprare uno anche io.</p>
            <p>Strada facendo, siccome si sapevano risoluti a non confidarsi di quel che avevano
               parlato con Remigio, cercarono di darsi a intendere ch'erano amici; ma nessuno dei
               due volle cedere e si lasciò impaniare.</p>
            <p>Remigio era salito subito in casa; e la matrigna gli disse, mostrandogli una busta
               chiusa:</p>
            <p>— L'hanno portata, dianzi, per te.</p>
            <p>— Non sa chi la manda?</p>
            <p>— Non lo so. Credo il Pollastri.</p>
            <p>C'era il conto per le due copie dell'inventario e per l'opera prestata il giorno
               prima: in tutto trecento lire.</p>
            <p>La matrigna allungava il viso, storcendo la bocca. Remigio, con le mani tremanti,
               ripiegò il conto; e lo mise in tasca. Voleva andare a cambiarsi la giubba; ma,
               dall'aia, lo chiamò Berto.</p>
            <p>— Che vuoi?</p>
            <p>— Venga giù un momento, se non ha da fare.</p>
            <p>Remigio scese di malavoglia; il contadino gli disse:</p>
            <p>— Badi che lei, prima di mandarmi via, mi deve dare almeno due mesi di tempo: un mese
               non mi basta.</p>
            <p>— E chi ti vuole mandare via?</p>
            <p>— So, di sicuro, che lei vende la Casuccia!</p>
            <p>— Non è vero.</p>
            <p>— Mi convince poco. Perché io a quel che dice la gente non do ascolto; ma quando vedo
               che le riportano giuste... Ora, è troppo tempo che sento dire di questa faccenda, e
               ho voluto stare zitto per vedere come andava a finire. Ma, quando girano attorno casa
               persone come Bùbbolo e qualche altro, c'è poco da sbagliare!</p>
            <p>— Non ce li ho chiamati io!</p>
            <p>Il contadino lo guardò, per fargli capire che non gli portava nessun rispetto; poi
               disse, maliziosamente:</p>
            <p>— Meglio così.</p>
            <p>Remigio tornò in casa così afflitto che non aveva animo né meno di parlare alla
               matrigna; benché sentisse il bisogno di raccontarle ogni cosa. Stette un bel pezzo
               zitto zitto, senza decidersi ad entrare in nessuna stanza, sul pianerottolo delle
               scale; finché salì Ilda portando un fiasco d'acqua, più buona di quella del pozzo,
               presa alla sorgente dell'orto, dove andava tutti i giorni anche perché era più
               fresca. Ilda, vedendolo a quel modo, non lo salutò; e si mise a raccontare a Luigia
               quel che aveva sentito dire nell'orto dalle contadine:</p>
            <p>— C'erano tutte e tre le donne insieme: anzi, mi sono meravigliata perché insieme non
               ce l'avevo viste mai. Specie dopo la leticata per il forno! Allora io....</p>
            <p>— Parla in modo che ti si capisca.</p>
            <p>Ilda rise, e alzò la voce:</p>
            <p>— Non glielo volevo dire! Perché lei se la prende troppo! Io, allora, mi son nascosta
               dietro quel noce che c'è, facendo finta che mi dovessi rimettere su una calza.</p>
            <p>— Ma perché ridi?</p>
            <p>— Mi fa ridere lei!</p>
            <p>— Quanto sei sciocca! Tira avanti quel che dicevi.</p>
            <p>— E ho sentito tutto.</p>
            <p>— Che hai sentito?</p>
            <p>Luigia era incuriosita, e si compiaceva che Ilda riescisse, quasi tutti i giorni, ad
               ascoltare qualche pettegolezzo: credeva che fosse utile per gli interessi. Perciò, la
               guardò con affetto.</p>
            <p>— Dinda diceva: l'ho saputo anch'io: tra un paio di giorni, ci sarà un altro padrone.
               Allora, Cecchina ha risposto: poco male! Io non piangerò di certo, e il mio marito né
               meno. Gegia ha detto: saranno pochi da vero quelli che ne proveranno pena! Ma Dinda
               ha risposto: non si sa mai se a cambiare sarà meglio o peggio! Sono state un poco
               zitte, e poi Cecchina ha ricominciato: piuttosto, bisogna stare attenti che ci paghi
               il salario! Perché, a quel che sento dire io, le cose vanno di molto male. Dinda ha
               sospirato; e Gegia ha detto: questo lo sapevo anche io. Anzi, riguardo al podere,
               m'hanno spergiurato che è stato già venduto.</p>
            <p>Remigio si mise ad ascoltare, dimenticando il sentimento penoso che gli aveva
               lasciato Berto. Ma Ilda, mettendo l'acqua dal fiasco in una caraffa, perché badava
               più alle parole che a quel che faceva, urtò con il gomito un bicchiere in proda alla
               madia e lo fece spezzare. Restò, arrossendo, con il sorriso a mezzo; e, con un
               braccio, si parò credendo che Luigia la volesse scapaccionare.</p>
            <p>Ma Luigia dava troppa importanza alle chiacchiere delle contadine; e stava
               soprapensiero. Quando vide quel che s'era rotto, restò a bocca aperta e disse alla
               bambina:</p>
            <p>— Questa volta non ti faccio niente, perché sei stata brava ad ascoltare quelle
               donnacchere. Piglia la granata e spazza subito i pezzetti di vetro! Guarda che non ti
               taglino le mani.</p>
            <p>Poi disse, come tra sé, a voce alta:</p>
            <p>— Bisogna metterci riparo!</p>
            <p>Allora, Remigio entrò; e disse:</p>
            <p>— Anche Berto, dianzi, m'ha chiamato a posta.</p>
            <p>Ma Luigia non s'accorse del dispiacere ch'egli ne aveva sentito; e, invece, continuò
               a sfogarsi come per conto proprio. Egli chiese alla bambina:</p>
            <p>— Hai sentito altro?</p>
            <p>Ma Ilda, quando non parlava a Luigia, non sapeva dire quasi niente. E, perciò, la
               matrigna gli rispose:</p>
            <p>— Se avesse sentito altro, lo avrebbe detto a me.</p>
            <p>Poi, disse alla bambina:</p>
            <p>— Butta i pezzetti del bicchiere alla spazzatura e vai a fare le tue faccende.</p>
            <p>Ilda dette un'occhiata a Remigio e obbedì; allora, la matrigna disse:</p>
            <p>— Qui, si vive nella menzogna; e a me non piace!</p>
            <p>Egli scattò:</p>
            <p>— Ma chi gliel'ha messe in testa queste cose?</p>
            <p>— Non gridare! Tu gridi con me, perché sono una donna, e invece dovresti cercare di
               essere più premuroso. Quando dovresti farti intendere, magari con Berto, allora ti
               fai rigirare come vogliono.</p>
            <p>— Perché, dunque, non mi crede?</p>
            <p>— Il perché lo sai tu.</p>
            <p>— Io?</p>
            <p>— Se tu vuoi andare d'accordo con me, ora che l'avvocato è per mettere a posto i
               nostri interessi tra noi, devi essere leale. Se no, è meglio che io muoia.</p>
            <p>Allora, egli, perché smettesse, le chiese:</p>
            <p>— Quando devo venire dal suo avvocato?</p>
            <p>— Io non lo so. Prima bisogna vedere l'inventario. E, poi, dall'inventario, si cava
               la quarta parte dell'usufrutto; che, per legge, mi spetta.</p>
            <p>Ella, dalla mattina alla sera, pensava a questa cosa; e con il pretesto di comprarsi
               o una sottana o qualche nastro a Siena, andava sempre dal suo avvocato. Così, sapeva
               esattamente tutto; e ne parlava come se avesse preso le misure a una stoffa per
               tagliarne con le forbici il pezzo già scelto. L'atto legale, che stava preparando
               l'avvocato, le piaceva molto e l'appagava. Abituata sempre ad obbedire e poi trattata
               peggio d'una serva dal marito, ora anche lei aveva un avvocato che pensava ai suoi
               interessi; ed era impazientissima che l'atto fosse completato. Pregava sempre:
               "Signore! Quanto ci vuole!" Perciò disse al figliastro:</p>
            <p>— Tu, piuttosto, spicciati a pagare il notaio, perché dia la copia dell'inventario
               all'avvocato. Se no, il tempo passa!</p>
            <p>— Lo pagherò.</p>
            <p>— Ma i denari ce li hai? Dimmelo; perché bisogna, per questa cosa, che tu li trovi in
               tutti i modi. Questa è una cosa che va innanzi a tutte le altre, perché se tra me e
               te non si stabiliscono, subito, le nostre ragioni in un modo chiaro... io, senti,
               allora, faccio in un altro modo. Vedi che gli altri, che non ti sono affezionati come
               me, ti hanno fatto causa subito.</p>
            <p>— Lo pagherò con i denari che mi sono restati della cambiale.</p>
            <p>La matrigna doventò pallida; e disse, quasi senza voce:</p>
            <p>— Se non ce ne hai altri!</p>
            <p>— Mi debbono bastare per pagare i diritti di successione, le tasse e gli assalariati
               ogni mese. Più, ci sono le spese di casa.</p>
            <p>— Sicché, hai fatto la cambiale?</p>
            <p>— Glielo avevo detto.</p>
            <p>— Lo so che me l'avevi detto. Ma credevo che tu avessi rimediato.</p>
            <p>Egli, allora, per non doverle parlare ancora, escì; quasi piangendo. Ma, fuori, c'era
               un bel sole; e si sentì subito meglio. Nel cielo, che pareva più alto del solito, le
               nuvole passavano silenziose. Un uccello nero svolazzava sopra la casa; senza
               avvicinarcisi mai. Un calabrone, con le ali di un nero luccicante e turchino, cadde
               nell'acqua; facendo lo stesso rumore d'una pietruzza; una delle anatre accorse
               nuotando e lo inghiottì; poi, scosse il becco goccioloso.</p>
            <p>Egli pensò, come se sognasse: "Sono giovane!"</p>
         </div>
         <div type="chapter">
            <head>XVIII</head>
            <p>Ormai, Berto era deciso e gli pareva di doventare un altro; proprio quello che s'era
               tante volte immaginato: sentiva che andava in contro a un pericolo ed era contento di
               avvicinarcisi sempre più. S'era fatto tetro; e certe sue risate, quando non c'era
               nessuna ragione di ridere, non piacevano agli altri. Anzi, Picciòlo, lo sbirciava
               male. Quando parlava, diceva sempre qualche cosa che non aveva relazione con il
               discorso, come se non volesse dire quel che pensava. Si chiese se avrebbe fatto bene
               a confessarsi; ma gli parve che allora non sarebbe stato più libero di sé stesso.</p>
            <p>Siccome, nel campo, lo trovavano sempre a reggersi la testa, con i gomiti su le
               ginocchia, Tordo gli chiese:</p>
            <p>— Vi viene male?</p>
            <p>— Non lo so né meno io.</p>
            <p>E invitò Tordo a sederglisi accanto: a Tordo gli voleva bene, e gli fece piacere a
               parlarci insieme. Poi, disse:</p>
            <p>— L'uomo non è mai contento!</p>
            <p>— Specie quando siamo poveri.</p>
            <p>— Da qui in avanti, non vorrei essere né meno un signore. L'uomo è sempre stato male,
               per quello che capisco io, fino da Adamo.</p>
            <p>E tirò un sassolino in mezzo al campo; dove era restato a ingiallire un poco di
               granturchetto rado rado. Tordo sospirò, e Berto disse:</p>
            <p>— Quando sarò morto, chi si ricorderà di me? Non ho né meno un figliolo.</p>
            <p>— Sarebbe stato lo stesso — rispose Tordo.</p>
            <p>— Ormai, mi posso dire vecchio; e non so quel che sia il mondo. Da ragazzo, fino ai
               vent'anni, sono stato con tutta la famiglia alla Rosa. Poi, presi moglie e andai a
               stare un miglio più in là; al podere del Pillo. Quando mi mandarono via, perché non
               andavo d'accordo con il fattore giovane, venni a stare qui alla Casuccia. In tutto,
               ho cambiato, dunque, tre poderi. Qualche viso nuovo, l'ho visto soltanto alle fiere;
               quando c'era il bestiame da vendere. Quando presi moglie, andai alla festa della
               Madonna; che facevano a Buonconvento. E basta.</p>
            <p>Si dette un pugno sopra il ginocchio; poi si mise il cappello all'incontrario. Tordo
               si cercava uno stecco, che gli era entrato dentro una scarpa.</p>
            <p>— Mi ricordo di avere sentito dire, dal nonno, che una volta facevano grandi feste da
               per tutto; e, ora, invece, è silenzio da per tutto. E non si sente dire più niente.
               Qualche volta, vorrei entrare sotto terra; giù in fondo, più sotto dei lombrichi.</p>
            <p>E chiuse gli occhi. Tordo non era del suo parere, ma non s'arrischiava a dirglielo;
               anche per amicizia.</p>
            <p>— Vorrei sapere perché sono venuto al mondo e che cosa ci ho fatto! Non era lo stesso
               anche se non nascevo?</p>
            <p>Lorenzo, che arava, passò vicino a loro; per finire il solco. Si sentiva la terra
               aprirsi e respirare le vacche: qualche volta, lo scricchiolìo dell'aratro. Lorenzo
               era allegro; e gridò:</p>
            <p>— Ohé, fate i signori costì all'ombra del fico? Ora vengo anch'io. Questa creta fa
               rompere il giogo alle vacche!</p>
            <p>E siccome non gli risposero, egli voltò; cominciando un altro solco e
                  cantando:<hi>Quando pigli marito, bella Gegia,Quando la stoppa diverrà
                  bambagia?Quando l'olivo farà la ciliegia?</hi>
            </p>
            <p>La creta, sotto, era più scura perché più fresca; e le zolle rovesciate, dove erano
               state tagliate dal ferro del vomere, lustravano.</p>
            <p>Berto si mise il cappello nero su gli occhi, e disse:</p>
            <p>— Non posso sentire né meno uno che parla. E quello lì ha voglia di cantare!</p>
            <p>Si alzò, tirandosi su i calzoni, che gli escivano sempre dalla cintola di cuoio;
               stette un minuto pensoso; e se n'andò, senza salutare Tordo, fino al fontone. Ebbe
               anche piacere che le anatre, vedendolo, scappassero.</p>
            <p>Prese una zappa, perché aveva da sotterrare la lattughe per farle imbiancare. Ma
               l'attraventò lontano; all'uscio della capanna: si sentiva una gran forza, e stringeva
               i denti insieme come se vi si piegassero. La sua forza doveva servirgli a ben
               altro!</p>
            <p>Benché il Monte Amiata fosse pulito quanto il cielo, con una nuvoletta in cima come
               ci fosse rimasta attaccata e non potesse venir via, dalla parte del Chianti tonò.
               C'erano, là, nuvole nere come si facesse notte; e le saette sembravano lunghe righe
               di fuoco che si spezzavano. Poi i toni rimbombarono vicini; ma da Siena in giù, per
               tutta la Val d'Arbia, c'era sole; e le case dei poderi biancheggiavano. I pioppi
               della Tressa tentennavano più forte, e le loro foglie restavano rovesciate. La
               polvere volava alta, con le pagliuzze e le festuche; e anche dalla parte del Monte
               Amiata le nebbie si affoltarono. Ogni cosa cambiò di colore, con una rapidità
               istantanea; quasi piacevole. Le ombre a un tratto affievolivano e a un tratto
               rinforzavano; i prati ora erano più scuri e ora più chiari; qualche volta con una
               tenerezza improvvisa ed esaltata, qualche volta con un lividore che pareva dovesse
               doventare nero.</p>
            <p>Berto alzò gli occhi verso il temporale, e si sentì pieno di cattiveria. Gli venne in
               mente d'andare a trovare Giulia; e colse, dalla pianta che gli era più vicina, tutte
               le albicocche che poté arrivare da terra; mettendosele in tasca per portarle a lei.
               Evitò di parlare a Picciòlo e a Moscino che, come quasi sempre, erano a lavorare
               insieme. "Pareva, raccontò Picciòlo alla moglie, che qualcuno gli avesse fatto un
               torto!". E a Moscino disse:</p>
            <p>— O che avrà quell'uomo?</p>
            <p>E Moscino rispose:</p>
            <p>— Peggio per lui, se non parla!</p>
            <p>Berto prese l'ombrello, ma il temporale girò da un'altra parte; e restarono, sopra
               Siena, certi nuvoloni bianchi come il latte.</p>
            <p>Giulia era con Fosca: e lo videro dalla finestra. Giulia disse, andando ad
               aprirgli:</p>
            <p>— Mi deve portare qualche notizia nuova!</p>
            <p>Ma pareva, invece, che Berto aspettasse qualche cosa da loro: le guardava sorridendo
               e con gli occhi allegri. Giulia, allora, disse:</p>
            <p>— Il processo mi va bene!</p>
            <p>— Si vede anche dalla sua faccia; perché ora sta meglio.</p>
            <p>— Oh, prima che io mi rimetta! E, poi, non m'importa!</p>
            <p>Fosca aggiunse:</p>
            <p>— Bisognerebbe che guarissi del mio cuore!</p>
            <p>Giulia la guardò e disse:</p>
            <p>— Povera zia! Se non avessi avuto lei!</p>
            <p>Ad un tratto, un mucchio di cenci che era in mezzo al letto cominciò a muoversi e ad
               aprirsi: una bambina, piangendo, alzò la testa e guardò fisso chi c'era nella stanza.
               Fosca corse al letto, e cavò di tra i cenci la sua figliuola più piccola: aveva le
               mani e i piedi fasciati, con la tubercolosi alle ossa; un visuccio come la cera
               strutta, gli occhi neri, d'una lucentezza che pareva aumentare sempre.</p>
            <p>— Povera Jolanda! Non dormi più? Vuoi andare dal tuo fratello, che ti terrà?</p>
            <p>Allora, s'aprì una porta; ed entrò un giovanotto, sporco, magro, con due grossi
               occhiali cerchiati di ferro: stava nell'altra stanza a leggere un romanzo, con il
               tavolino al davanzale della finestra. Il suo collo, addirittura livido e deforme,
               sembrava una gonfiezza di muscoli flosci e noccioluti. Anche le tempie erano incavate
               come le guance, e la testa rasata era sparsa di cicatrici bianche; per tutti i versi.
               Tossì e disse:</p>
            <p>— Dammela: le insegno a leggere.</p>
            <p>La prese, e richiuse l'uscio.</p>
            <p>Fosca s'era fatta anche gobba, benché fosse abbastanza giovane. Ai polsi ci aveva due
               soprossi, che non riesciva a nascondere né meno tirando giù le maniche fino a
               strapparle.</p>
            <p>Nella stanza c'erano un canterano con il marmo di due pezzi; e, sopra, un vassoio di
               frutta finte, di gesso colorato.</p>
            <p>Berto le accennò con un dito, e disse:</p>
            <p>— Paiono vere!</p>
            <p>— Quando le comprai, sì! Ora, sono sciupate dalla polvere.</p>
            <p>— Guardi un po' queste qui se le piacciono più di quelle!</p>
            <p>E cavò di tasca una manciata di albicocche; mettendole sopra il tavolino. Poi, mentre
               le due donne lo guardavano sorridendo, seguitò a cavare le altre, ad una per volta; e
               quelle più grosse non gli potevano escire. Alla fine, batté e scioccolò le mani
               insieme; e disse:</p>
            <p>— Non ce n'ho più!</p>
            <p>— Oh, ma sono anche troppe! Perché avete voluto portarle?</p>
            <p>— Ho più piacere che le mangi lei che il padrone della pianta.</p>
            <p>Il giovanotto riaprì l'uscio, ne prese quante potevano entrargli nella mano; e tornò
               nella sua stanza. Allora, anche Giulia ne prese una e l'addentò:</p>
            <p>— Sono proprio mature, in punto!</p>
            <p>— Avrei fatto intenzione di portarle anche un panieretto di pomodori. Li
               gradirebbe?</p>
            <p>— Non li voglio, perché dovete portarli a mano voi.</p>
            <p>Berto, con una decisione risoluta e gioconda, disse:</p>
            <p>— Domenica mattina, li porto.</p>
            <p>La zia, che non seppe dire di no, rispose:</p>
            <p>— Ci faremo la conserva.</p>
            <p>Giulia arrossì, e non si sapeva spiegare perché Berto fosse andato a trovarla con
               quel regalo. Credette che volesse parlarle a solo; e fece cenno alla zia d'andarsene.
               Ma, né meno ora egli parlava. Ad un tratto, però, gli orli dei suoi occhi si
               arrossarono; e si alzò in piedi:</p>
            <p>— Meno una vita troppo brutta, da un pezzo in qua.</p>
            <p>Fece due o tre fiatate grosse, e si asciugò gli occhi.</p>
            <p>— Ditemi quel che mi volete dire!</p>
            <p>— Ora, parlando con lei, m'è andato via tutto il cattivo!</p>
            <p>Allora ella, contenta, chiese, per garbatezza:</p>
            <p>— Vi è accaduto qualche cosa di grave?</p>
            <p>Egli scosse la testa.</p>
            <p>— E con quel galantuomo?</p>
            <p>Egli impallidì, rispondendo con una voce che faceva capire che ora erano entrati nel
               discorso che gli piaceva:</p>
            <p>— Siamo alle solite.</p>
            <p>Ella, accortasi di come si rodeva, non volendosi compromettere con lui, desiderò che
               se n'andasse. Ma il contadino, facendosi bianco come un cencio, anche su la fronte,
               si mise un dito alle labbra e disse:</p>
            <p>— Chi camperà, vedrà.</p>
            <p>Giulia finse di non capire, e cambiò discorso; raccontando tutti i particolari
               favorevoli del processo.</p>
            <p>Quando Berto tornò a casa, era buio. Già, dentro Siena, avevano acceso i lampioni; e
               quando giunse a Porta Romana, si vedeva il Monte Amiata come rizzato lì per chiudere
               l'orizzonte.</p>
            <p>Egli entrò nell'osteria della Coroncina, e bevve mezzo litro, senza mettersi a
               sedere. Qualcuno lo salutò, ma aveva la smania di trovarsi alla Casuccia; perché gli
               venne in mente che gli avessero fatti chi sa quali torti durante la sua assenza e che
               gli dovessero capitare questioni feroci. Di rado, stava tranquillo! Non era più
               sicuro della propria volontà; e si sentì, un'altra volta, sul punto di piangere come
               in casa di Giulia.</p>
            <p>Ma, ormai, alla Casuccia mancava un mezzo miglio, piuttosto meno che più.</p>
            <p>Su l'aia, non incontrò nessuno; e, allora, dette un'occhiata alle stelle; come se
               conoscessero i suoi pensieri.</p>
            <p>Poi, mangiò per due: senza riescire a saziarsi.</p>
         </div>
         <div type="chapter">
            <head>XIX</head>
            <p>Il primo lunedì del mese, a Siena, fanno la fiera del bestiame; fuor di Porta
               Camollia. Sino dalla sera avanti, Picciòlo non lasciava più Remigio, dicendogli:</p>
            <p>— Dia retta a me, almeno una volta. Mi mandi a comprare un vitello. Non si spaventi
               della spesa: basta un vitelluccio.</p>
            <p>Remigio, alla fine, acconsentì. Il contadino gli prese tutte e due le mani, e ci
               mancò poco non gliele baciasse.</p>
            <p>Il lunedì mattina, si vestì come per andare a una festa; insugnò le scarpe nuove, si
               cambiò la camicia. Con sé portò Moscino. Pareva un altro: la contentezza lo
               ubriacava; e camminava a testa alta; anzi, all'indietro, perché su non gli ci voleva
               stare. Moscino si mise perfino la ciarpa, portando in punta a una spalla la giubba; e
               dondolando le braccia.</p>
            <p>Quando arrivarono fuori di porta Camollia, dopo aver dovuto attraversare tutta la
               città, la fiera era cominciata da parecchio tempo. Il prato a sterro, dinanzi alle
               prime case del Borgo, era pieno fino in fondo: i bovi e i vitelli pigliavano tutto il
               mezzo; i cavalli e gli asini erano legati alla fila degli alberi, da una parte; i
               maiali grufolavano lungo il muro del Tiro a Segno. I contadini e i mercanti entravano
               tra i mucchi dei bovi; mentre altri, a capannelli, dove c'era più posto vuoto,
               stavano fermi; discutendo e contrattando per ore e ore di seguito. Per lo più, ai
               carri erano legate quattro o cinque paia di bovi; oppure un branco di vitelli, con la
               testa e la fronte coperte di fronzoli rossi. I vitelli si bicciavano e si pestavano,
               perché non sapevano moversi o perché, volendo divincolarsi e sciogliersi, davano a
               dietro mugliando. Allora, chi li aveva in consegna, tirava la funicella e li legava
               più a corto.</p>
            <p>Fin quasi mezzogiorno, i bovi continuarono ad arrivare. Pareva che non potessero
               trovare più posto; ma, invece, si aprivano una specie di viottolo che, a un certo
               punto, si riempiva e restava chiuso. Ed ecco che, lì accanto, altre bestie
               seguitavano a passare, affrettandosi. Altre, vendute, erano portate via, e dovevano
               fare giri lunghissimi; e, qualche volta, non potevano andare avanti trovandosi
               serrate da ogni parte. Una voce, risoluta, diceva:</p>
            <p>— Pigliate di qua!</p>
            <p>Ma un'altra gridava:</p>
            <p>— Dovete tornare a dietro! Di qui non si passa!</p>
            <p>La prima voce gridava più forte:</p>
            <p>— Pigliate di qua: date retta a me!</p>
            <p>Altre voci, allora, gridavano, tutte insieme, bestemmie e insolenze; e nessuno
               intendeva più niente. Ma chi menava le bestie si faceva largo come poteva; finché non
               era fuori della fiera; e, a non sentirsi più pigiato, respirava a bocca larga.</p>
            <p>Cani randagi, per lo più bastardi, spersi dai contadini, andavano in cerca del
               padrone, avvicinandosi sempre con sospetto; pronti a voltare la testa e a scappare, a
               una accoglienza cattiva. Quando trovavano un seccarello di pane, lo mangiavano;
               dimenando la coda ritta, senza piegare le gambe di dietro e con il muso giù.</p>
            <p>C'erano bovi montigiani, di pelame candido e liscio, con gli occhi turchini e pelosi;
               le corna piccole; alti e lunghi. C'erano quelli maremmani, di pelame scuro e anche
               tutto nero; con le corna grosse e grandi. Parecchi avevano un campano attaccato al
               collo; con una fibbia di cuoio.</p>
            <p>Tutta la fiera faceva un ronzìo sempre eguale, che opprimeva, un ronzìo fitto come la
               polvere sospesa nell'aria, come fosse immobile. La fila degli alberi era piena di
               cicale, che non si stancavano mai. Qualche volta, uno scoppio di voce, oppure una
               parola sola, chiara e distinta, seguita dal silenzio o da uno schiamazzo
               incomprensibile. Ora si sentivano i campani in mezzo al prato, come rinchiusi dentro
               il fittume degli uomini e delle bestie, con suoni soffocati e strascicati; a un certo
               punto, invece, un campano più forte che continuava per un pezzo, come se facesse
               chetare tutti gli altri; o parecchi campani sparsi per la fiera, e ora se ne sentiva
               uno e ora un altro, sempre eguali e riconoscibili.</p>
            <p>Su la stesa delle groppe si levavano le corna. Le mosche coprivano il collo e le
               giogaia dei bovi, mettendosi fitte fitte attorno all'orlo degli occhi; attaccandosi,
               ostinate, con le ali lustre e iridescenti. Quando una volava via, restava una goccia
               di sangue, come una punta d'un ago, sul pelo.</p>
            <p>Per qualche secondo, a una ventata placida, il brusìo doventava fruscìo più forte e
               più distinto; mescolato ai muggiti.</p>
            <p>Qualche volta, quando un compratore si portava via un maiale dal branco, legandolo
               per una delle zampe di dietro, le strida si sentivano per tutta la fiera; e in quel
               punto si alzava un polverone che accecava.</p>
            <p>Tutte quelle corna e quelle groppe, brulicavano. Su i carri le donne tenevano le
               funicelle delle bestie avvoltolate ai polsi, con le fruste in mano, sotto grandi
               ombrelle d'incerato verde. Poi, quando i loro uomini tornavano d'aver visto la fiera
               e d'aver parlato con i conoscenti, si mettevano a mangiare.</p>
            <p>All'entrata del prato, alcune baracche vendevano coltelli, falci, pietre rotatoie,
               forbici da potare, barili nuovi.</p>
            <p>Un uomo, ventruto, si scalmanava, battendo la mano aperta su le stoffe che egli
               teneva con il pugno dell'altra mano, sopra alla testa. Un cantastorie, aiutato dalla
               moglie, stonava e storceva la bocca per far ridere; accompagnandosi con un'enorme
               chitarra unta. Era magro e grigio; e, corrugando la fronte, faceva andare avanti e
               indietro il cappello a staio. La donna, più piccola di lui, rossa in viso, aveva i
               capelli d'un biondo bianchiccio, tenuti fermi con una sola forcella di ottone che
               faceva gola a tutte le contadine. Quando doveva alzare la voce, per non fare stecca,
               spingeva in avanti il buzzo e piegava un ginocchio. Ed ambedue, cantando, guardavano
               con gli occhi fissi di là dalla gente, come fuori di sé e assorti.</p>
            <p>Le ragazze, tenendosi i gomiti su le spalle l'una dell'altra, con tutto il peso del
               loro corpo, ascoltavano ridacchiando, pigiate in mezzo ai giovanotti; senza
               impermalirsi di certe parole che andavano a dirle loro dentro gli orecchi. Quando una
               aveva indolenzite le spalle dal braccio di un'altra, le smoveva perché le cambiasse
               di posto. Erano vestite a festa, e ci stavano così volentieri che quelli della loro
               famiglia dovevano tirarle via per le braccia.</p>
            <p>Lì accanto, un giovane, con i baffi biondi e le basette lunghe, vendeva le aringhe di
               un barilotto da dove le prendeva con la punta di uno stecco.</p>
            <p>Da Siena venivano le frotte dei contadini che erano stati a mangiare nelle bettole,
               urtandosi, gridando o burlando qualcuno che aveva bevuto troppo e barcollava. Alcuni
               s'erano fatti accompagnare, per la prima volta, a trovare le ragazze; in un vicolo
               immondo come un moscaio.</p>
            <p>A quelli che stavano chi sa perché immobili, guardando sempre la stessa cosa, magari
               una ruota o la punta di una coda, il sole faceva storcere il viso e aprire la bocca.
               Erano persone che stavano lì; insieme, accanto, da ore e ore, e non s'erano mai detto
               né meno una parola; guardando soltanto quando uno di loro gridava a un bove che
               stesse fermo o smettesse di grattarsi. Il sudore rigava giù il viso acceso come se
               bruciasse.</p>
            <p>I mercanti più conosciuti giravano dove c'erano le paia più belle, portando i bastoni
               agganciati a una spalla o al collo.</p>
            <p>Picciòlo si trovò un poco perso; ma sapeva che un suo conoscente doveva aver portato
               un branco di vitelli; e, perciò, senza perdersi d'animo, cercò subito di lui. Moscino
               lo seguiva, inciampando tra le sue gambe, sbattendo la testa nella sua schiena;
               perché non sapeva dove andava e camminava voltandosi a guardare attorno. Finalmente,
               proprio nel mezzo della fiera, dove il bestiame era così fitto che per moversi
               bisognava prima far scansare le bestie, lo trovò. Gli dette la mano; e si mise a
               gridargli:</p>
            <p>— Mi devi vendere un vitello da farmici onore.</p>
            <p>Il venditore gli disse:</p>
            <p>— Qui ce ne sono trenta, tutti miei; scegli.</p>
            <p>Ma Picciòlo gridava ancora senza vedere niente; gridava che se non gliene dava uno
               proprio da amico non gli avrebbe parlato più. Quello, mezzo assordito, lo allontanò;
               prima con le braccia e poi puntandogli il bastone sul petto. E gli disse:</p>
            <p>— Scegli, t'ho detto. Per ora, i migliori non li ho condotti. Vuoi una bastonata sul
               capo?</p>
            <p>Ma Picciòlo non l'udiva. Allora quegli lo prese per la camicia e lo portò davanti a
               un vitello dei più piccoli.</p>
            <p>— Eccolo! Lo vedi? Questo devi comprare! È inutile che tu perda tempo a guardarne
               altri.</p>
            <p>— E quanto costa?</p>
            <p>— Mi darai venticinque napoleoni.</p>
            <p>Picciòlo si picchiò la testa, e restò senza fiatare.</p>
            <p>— E quanto vuoi darmi?</p>
            <p>— Lasciamelo prima vedere.</p>
            <p>— Fai il comodo tuo.</p>
            <p>Picciòlo lo guardò in bocca, aprendogliela con le mani.</p>
            <p>— Di bocca, mi piace.</p>
            <p>Poi gli tastò la testa dove aveva due bitorzoli teneri e caldi più della carne, che
               sarebbero doventati le corna. E chiese:</p>
            <p>— Ha nessun difetto?</p>
            <p>— Nessuno: te lo garantisco.</p>
            <p>— Fammi vedere come cammina.</p>
            <p>Il venditore sciolse il vitello, e gli fece fare qualche passo.</p>
            <p>— Mi pare che la gamba destra di dietro la mandi un poco in fuori.</p>
            <p>Il venditore fece un grido:</p>
            <p>— Che hai detto? Questa bestia è fatta con il compasso e con il pennello. In tutta la
               fiera, non ce n'ha uno eguale. Fossero tutti gli altri vitelli come lui!</p>
            <p>Picciòlo restò soprapensiero, e poi disse:</p>
            <p>— Quanto hai detto che vuoi?</p>
            <p>— Te lo devo ripetere?</p>
            <p>— Sì, perché non me lo ricordo.</p>
            <p>— Venticinque napoleoni.</p>
            <p>— Fossi pazzo! Ah! Non se ne fa di nulla! Arrivederci!</p>
            <p>E se ne andò; ma, per quanto girasse, non ne trovava un altro. Allora, finse di
               ripassare di lì per caso, come se volesse tirare di lungo; mettendosi, dalla parte
               del venditore, il cappello su l'occhio. Ma quello lo fermò, poggiandogli il bastone
               sul collo:</p>
            <p>— Dove vai?</p>
            <p>— Voglio andare a casa.</p>
            <p>— E il vitello non ce lo porti?</p>
            <p>— No, no!</p>
            <p>— Piglialo per ventitré napoleoni, e falla finita. Che Sant'Antonio gli tenga gli
               occhi addosso. Se lo merita, povera bestia!</p>
            <p>— Te ne do venti.</p>
            <p>Allora si misero a gridare:</p>
            <p>— Ho detto ventitré.</p>
            <p>— E io venti.</p>
            <p>Stettero zitti, guardandosi negli occhi, ansando; e, poi, ricominciarono:</p>
            <p>— Dammene ventidue. Per meno, non te lo do anche se mi dovesse morire.</p>
            <p>— Te ne do venti.</p>
            <p>— Ne voglio ventidue. Piglia il vitello.</p>
            <p>Lo sciolse, e mise la fune nelle mani di Picciòlo.</p>
            <p>— Portalo via.</p>
            <p>E dette una bastonata al vitello; che fece un salto, portandosi dietro Picciòlo.</p>
            <p>— Facciamo ventuno.</p>
            <p>Il venditore si mise a bestemmiare; ma siccome Picciòlo stava lì fermo, gridò:</p>
            <p>— Piglialo per ventuno. Sono centocinque lire.</p>
            <p>— Il mio padrone te lo pagherà, com'è d'uso, tra dieci giorni; se il vitello non ha
               nessuna malattia.</p>
            <p>— Sta bene!</p>
            <p>E si dettero la mano.</p>
            <p>Era un vitello slattato da pochi giorni, macilento e debole; uno di quei vitelli che
               portano di Maremma, a branchi; e debbono fare trenta o quaranta miglia di strada; per
               lo più, di notte. Aveva le unghie nere e ancora tenere; e un muso troppo piccolo, di
               bestia che ha patito. Arrivò alla Casuccia tutto sudato, con il pelo che gli
               s'arricciava su i fianchi. Picciòlo lo aveva tirato con una cavezza al collo, perché
               a mettergli la nasiera sarebbe stato presto; e Moscino gli aveva rotto più di una
               frusta nelle gambe perché camminasse. Tordo disse:</p>
            <p>— Avete comprato un capretto?</p>
            <p>E fece una risata. Allora, Berto scese subito di casa e si mise a girare attorno al
               vitello, per compassionarlo.</p>
            <p>— O come fate a farlo mangiare? Questo muore da qui a una settimana!</p>
            <p>Picciòlo era addolorato e si raccomandava che stessero zitti; Moscino li avrebbe
               presi a sassate, benché fosse mortificato più del padre.</p>
            <p>— Vedrete che, quando ha succhiato qualche paiolata di semola calda, non si riconosce
               più. Ora è stanco! Certo, se gli dessi l'erba, gli farebbe sciogliere il corpo! Ma ci
               penserò io! L'ho comprato io, e l'assisterò io, se il Signore e Sant'Antonio
               benedetto sono contenti che il padrone ci possa guadagnare quando sarà cresciuto.</p>
            <p>— Ma questo non cresce! Non vedete che pelame brutto ha? Pare scabbioso.</p>
            <p>— È la fame che ha patito. Che doveva mangiare i sassi?</p>
            <p>— Lo vedremo!</p>
            <p>Il vitello faceva qualche sgambetto, ma poi restava anche più mogio; e i suoi occhi
               lacrimavano come se non fosse stato sano. Tentava di leccarsi i fianchi, e Picciòlo
               gli disse:</p>
            <p>— Vieni con me nella stalla: ti riposerai e poi mangerai.</p>
            <p>Il vitello puntò i piedi dinanzi; e, per portarlo nella stalla, Picciòlo dovette
               avvolgersi la fune alle braccia e tirare con tutta la sua forza; ma, se Moscino non
               lo avesse spinto di dietro, con una spalla, non si sarebbe mosso. Tordo e Berto
               stavano lì a sghignazzare. Picciòlo diceva:</p>
            <p>— Ci vuol pazienza come con i ragazzi. Vedrete che tra un mese non riderete!</p>
            <p>Ma Lorenzo s'ebbe a male di quegli scherzi; e a suo padre disse:</p>
            <p>— Voi siete fatto apposta per far divertire la gente! Ma se ci fossi stato io, si
               chetavano tutti! A me, invece, questo modo di fare m'è venuto a noia!</p>
            <p>— Io sono vecchio, e se ne approfittano!</p>
            <p>— Un'altra volta, mandate a chiamare subito me.</p>
            <p>— E ti vorresti compromettere per niente?</p>
            <p>— State zitto! Se no, mi fate arrabbiare sul serio anche voi!</p>
            <p>Picciòlo, intanto, aveva già fatto fare da Dinda un beverone caldo, con la semola;
               portò il paiolo giù nella stalla e lo mise sotto il muso del vitello. Ma il vitello
               ci si avvicinava e poi faceva uno scatto indietro. Picciòlo si disperava, quasi
               piangeva. Poi, posò il paiolo su la paglia e si mise a grattare con le unghie tra le
               corna del vitello, per fargli il solletico; poi, gli accarezzò il collo e si mise a
               fischiettargli. Ma la bestia non capiva e si tirava a dietro.</p>
            <p>— Sant'Antonio benedetto! Se tu non mangi, mi spacco la testa alla mangiatoia.</p>
            <p>Anche Dinda andò nella stalla; s'annodò il fazzoletto sotto il mento, perché non le
               scivolasse, abbracciò al collo il vitello e lo trascinò verso il paiolo.</p>
            <p>Disse il contadino:</p>
            <p>— Tutto sta che l'assaggi!</p>
            <p>— È quello che penso anch'io. Tu alza il paiolo.</p>
            <p>Allora, Dinda gli ci ficcò il muso. Il vitello, da prima, cercò di sfuggire; ma, poi,
               fece una sorsatina.</p>
            <p>— Oh, se Dio vuole, comincia a dare retta!</p>
            <p>— Bevi, bevi, grullino!</p>
            <p>E il vitello bevve quasi metà del beverone.</p>
            <p>Ma pareva che volesse ruzzare e faceva schioccolare la lingua.</p>
            <p>— Tra una mezz'ora, si scalda un'altra volta l'acqua; e vedrai che allora la finisce.
               Tu, intanto, vai a tagliare un poco di granturchetto, di quello più tenero; ma le
               cime soltanto.</p>
            <p>— Lo so da me.</p>
            <p>Dinda prese il falcino e andò.</p>
            <p>Allora Picciòlo si guardò attorno, per assicurarsi che era solo; prese la testa del
               vitello e gli baciò gli occhi:</p>
            <p>— Devi mangiare, e non farmi ammalare di passione!</p>
         </div>
         <div type="chapter">
            <head>XX</head>
            <p>Il tipografo Corradino Crestai, detto Ciambella, non aveva pensato a sposare Giulia
               altro che dopo la morte del Selmi; benché l'avesse conosciuta parecchio tempo prima,
               in casa di Fosca. Non ne era né meno innamorato; ma, tra le ottomila lire che gli
               avrebbero fatto comodo, e l'amicizia che s'era raffermata per la circostanza del
               processo, egli credeva di doversene innamorare. Lavorava in una piccola e vecchia
               tipografia, dove c'era una macchina sola; che un uomo robusto mandava, facendo girare
               una gran ruota.</p>
            <p>Qualche giorno prima dell'udienza, Fosca gli aveva detto:</p>
            <p>— Perché non viene tutte le sere a casa nostra?</p>
            <p>Egli rispose:</p>
            <p>— Ho paura di dare noia. Così, dopo mangiato, me ne vado subito a letto. Ma, da
               stasera, verrò.</p>
            <p>Giulia lo fece mettere a sedere e gli domandò se ora si sentiva bene; perché, una
               volta, gli capitava di svenire durante la giornata. Egli rispose, tutto contento:</p>
            <p>— Mi sembra di ringiovanire.</p>
            <p>Ma, poi, all'infuori di quelle ottomila lire, non trovarono altro da parlare. Egli ci
               faceva anche più assegnamento di lei, e le assicurò che le avrebbe avute
               certamente.</p>
            <p>— Stia tranquilla, se glielo dico io! Non mi sono mai sbagliato. Ho sempre capito
               come vanno a finire le cose. Quel pazzo, se avesse giudizio, dovrebbe venire magari
               da me e dirmi: senta, Ciambella: io con la Cappuccini non ci voglio parlare, perché
               ormai m'è entrato questo capriccio nella testa; vengo, perciò, da lei; e la incarico
               di darle quel denaro che Giulia m'ha chiesto. Io lo accoglierei come se fossimo
               amici, prenderei il denaro; e tutto sarebbe finito.</p>
            <p>Giulia disse, battendosi le nocche sul capo:</p>
            <p>— Crede che lui sarebbe capace di fare così?</p>
            <p>— Perché, ormai, non sa che pesci prendere.</p>
            <p>— E perciò m'ha costretta ad andare per i tribunali!</p>
            <p>E si tirò su le maniche.</p>
            <p>— Bel galantuomo, a costringere una ragazza a far queste cose!</p>
            <p>— È una vergogna!</p>
            <p>— Ma glielo vorrei far capire io. Gli direi: Ho quarant'anni e non ho mai avuto da
               leticare con nessuno, ma so come ci si deve contenere con gli altri! Lei, invece, non
               sa né meno quando i polli vanno a letto!</p>
            <p>Giulia si mise a ridere:</p>
            <p>— È vero! È vero! Dice bene! Fa proprio il suo ritratto!</p>
            <p>Ma ella, per stare alla verità, non trovava il suo fidanzato molto faceto, e rideva
               più per convenienza che per altro.</p>
            <p>Ciambella, invece, credeva di dare nel segno; molto lontano dal pensare che Giulia
               non avesse bisogno di essere consigliata da lui.</p>
            <p>La stanza era così bassa che con la punta delle dita si potevano toccare i
               travicelli; era intonacata di giallo, con attorno una fascia di fiori rossi che
               parevano tante creste di galletto. Dalla trave di mezzo, pendeva un lume a petrolio.
               Fosca, che non stava quasi mai nella stanza, perché aveva da medicare la bambina più
               piccola, per non farsi vedere dal tipografo, s'era chiusa in cucina.</p>
            <p>Ciambella fumava, mandando il fumo su per aria, piano piano, e poi restava con la
               testa un poco rovesciata indietro, piegando in giù la punta degli occhi per guardare
               Giulia; che accavallava una gamba sopra un'altra o la rimetteva in terra. Egli non
               aveva mai passato un'ora con una contentezza simile; e disse:</p>
            <p>— Domani ho da fare parecchio; ma in certe giornate la fatica non si sente più.</p>
            <p>Giulia sospirò e arrossì; poi, disse:</p>
            <p>— Mi ha detto la zia che lei avrebbe pensato a me...</p>
            <p>E si fece sempre più rossa, proseguendo:</p>
            <p>— Ma non è possibile. Non perché io abbia un altro impegno....</p>
            <p>Ciambella scosse la cenere del sigaro; e rispose:</p>
            <p>— E, allora, c'intenderemo, invece. Non c'è fretta. Ne parleremo un'altra volta.
               Domenica, magari, andiamo a fare due passi in campagna; e ne parleremo allora.</p>
            <p>— Come vuole!</p>
            <p>Egli ripeté:</p>
            <p>— Non c'è nessuna fretta.</p>
            <p>Poi sorrise, e aggiunse:</p>
            <p>— Quando si sa che tanto lei che io siamo d'accordo! Non ci sarebbe né meno bisogno
               di dire niente!</p>
            <p>La ragazza, allora, si alzò e chiamò Fosca perché egli salutasse anche lei. Quando le
               due donne furono restate sole, la zia chiese:</p>
            <p>— Che ti diceva?</p>
            <p>Giulia fece una risata stizzosa:</p>
            <p>— Niente.</p>
            <p>— Ma... ti piace?</p>
            <p>— In seguito, forse, mi piacerà di più. Ma, tanto, della bellezza a me non importa
               niente. Né meno io, del resto, sono bella. Alla sua età, sarò peggio di lui. A me
               basta che mi voglia bene.</p>
            <p>— Quello è l'uomo per te.</p>
            <p>— Forse!</p>
            <p>Ma ella aveva tutt'altri sentimenti che quelli di una fidanzata: desiderava di
               vincere la causa e non altro.</p>
            <p>La domenica, andarono all'osteria del Giuggiolo, fuor di Porta San Marco. Fosca aveva
               portato soltanto Jolanda, per non essere in troppi. Tirava vento, e c'era un
               polverone che si alzava sopra le colline, imbiancandole e attaccandosi alle siepi
               della strada. Giulia si pigiava il fazzoletto su la faccia, Ciambella si voltava a
               dietro finché non era passata la polvere, tenendosi il cappello perché non glielo
               portasse via il vento; e Fosca tappava gli occhi alla bambina.</p>
            <p>Poi, tutti e tre tossivano; riaprendo gli occhi appena passato quel fastidio.</p>
            <p>La strada, dalla Porta, scende sempre di più, benché volti continuamente tra i campi
               di tre colline. Se ne vede un pezzo giù nella vallata dove c'è un ponte; e poi risale
               verso la Costalpino. Di là dalle tre colline s'allontana una gran pianura; e si
               rialza, a poco a poco, fino a una montagnetta lunga e turchina; dietro la quale
               levano la testa i monti della Maremma: a file sempre meno colorite. La pianura,
               nell'ombra, era violacea; e, dove batteva il sole, pareva gialla.</p>
            <p>L'osteria del Giuggiolo si trova a mezza scesa, tra certe case di contadini costruite
               lì a strapiombo e rinforzate con sproni di mattoni che le fasciano da tutte le parti.
               Alle finestre, c'erano i geranii e i garofani; e, sotto, un piazzaletto, un poco più
               alto della strada, con due acacie dinanzi alla porta; e, all'ombra dei loro rami, due
               tavolini di legno, imporriti, che avevano un odore come quello dei funghi.</p>
            <p>Giulia e Ciambella, senza volere, si trovavano sempre a fianco; qualche passo innanzi
               alla zia; ma, allora, non si parlavano e si fermavano ad aspettarla. Sorridevano
               dell'aria che avevano e dei pensieri che si sentivano, come due giovinetti che fanno
               la prima volta all'amore. Il Crestai, rasato, aveva una ciarpa quasi nuova: il
               solino, è vero, sfilacciato; ma uno migliore, nel canterano, non ce l'aveva e s'era
               scordato di comprarlo. Giulia s'era messa una rosa, e portava i guanti di filo
               bianco.</p>
            <p>Quando si posero a sedere, facendosi portare il pane e il salame sopra un foglio di
               carta, con un litro di vino, il tipografo parlava ancora più a Fosca che alla
               ragazza. C'era un grande odore di sambuchi, che veniva dalla siepe della strada; e i
               loro fiori si sbriciolavano nella polvere. Le api ronzavano. Fosca chiese:</p>
            <p>— Non vi date del tu? O che aspettate?</p>
            <p>Il tipografo rispose:</p>
            <p>— Veramente, è tutta la strada che ci penso!</p>
            <p>Giulia disse:</p>
            <p>— Se dobbiamo cominciare da ora, io sono contenta! Benché, in principio,
               sbaglieremo.</p>
            <p>Ciambella disse:</p>
            <p>— Allora facciamo un brindisi!</p>
            <p>E bevvero tutti e tre, guardandosi e ridendo perché il vino alle donne andava a
               traverso.</p>
            <p>Una cieca, che una bambina trascinava per il vestito, si avvicinò e chiese
               l'elemosina. Il tipografo, che non aveva mai dato niente a nessuno, le dette tre
               soldi: un soldo per conto di ciascuno.</p>
            <p>Tutti e tre sentivano il desiderio di vivere in campagna. Giulia si ricordò della
               Casuccia, allungò il viso come se avesse potuto vederla; e gli occhi le si
               arrossarono; ma nessuno se ne accorse. Guardavano tutto e la gente che passava;
               tenendo immobile la persona e girando la testa. Giulia disse perfino:</p>
            <p>— Li avessi io, alla finestra mia, quei geranii e quei garofani!</p>
            <p>Il tipografo sentiva che ella parlava meglio di lui; e, per non fare brutta figura,
               avrebbe voluto raccontare qualche cosa della sua giovinezza. Ma gli pareva che non ci
               fosse nulla di adatto e di bello per lei. E non era lo stesso come quando stava
               insieme con gli amici! Sentiva il bisogno di stringerle una mano; e, quando un uomo
               con la chitarra si mise a cantare nel mezzo della strada, ci mancò poco che non si
               alzasse a cantare come lui; mentre il desiderio sensuale della vita gli faceva
               lustrare gli occhi e la pelle floscia della faccia. Come aveva fatto bene a
               testimoniare nel processo! Allora, disse:</p>
            <p>— Sono poche!</p>
            <p>Le due donne capirono che egli parlava delle ottomila lire di Remigio; e Giulia ebbe,
               per la prima volta, un pensiero che somigliava all'amore; per la prima volta, i loro
               occhi si compresero fino in fondo.</p>
            <p>Quando tornarono verso casa, il vento era smesso; e i cipressi stavano fermi.</p>
            <p>Né meno ora si presero a braccetto. Ella era molto stanca; e, quando arrivò in cima
               alla salita, dovette fermarsi. Fosca si mise a sedere sopra un greppo. Intanto s'era
               fatto oscuro, e le montagne della Maremma non si vedevano più; mescolate con la
               nebbia cinerea del cielo. Monistero s'era fatto di un rosso più cupo.</p>
            <p>Il Crestai pareva davvero ringiovanito, e pensava di sposarsi molto presto; appena
               ch'ella avesse vinto la causa.</p>
            <p>Dal giorno dopo, cominciò a darsi d'attorno anche lui; accompagnando Giulia quando
               andava dall'avvocato. Tutte le volte che si vedevano, non parlavano d'altro; sicuri
               di farsi piacere. E credevano che tutti i loro conoscenti facessero lo stesso.</p>
            <p>Fosca, una volta, domandò:</p>
            <p>— Non vi siete né meno baciati?</p>
            <p>— Chi ci pensa mai? Ho altro per il capo. Saremo a tempo.</p>
            <p>E la sera disse al tipografo:</p>
            <p>— Sai che la zia si è messa a ridere perché non ci siamo baciati? Lei non sa che
               prima noi vogliamo pensare ai denari.</p>
            <p>Il tipografo restò un poco vergognoso, quasi contrariato; e rispose, per
               galanteria:</p>
            <p>— Ho io la colpa!</p>
            <p>Quando restarono un momento soli, disse, impacciato di non trovare un modo migliore
               per giungere al suo scopo:</p>
            <p>— Non voglio più che tua zia dica così! Forse, ha ragione!</p>
            <p>La prese per la vita e la baciò; ma ella tenne la bocca chiusa, e gli disse che non
               voleva.</p>
            <p>Il giorno dopo, andò a trovarlo in tipografia. Era bianca come un cencio lavato e le
               tremavano le mani. Non riesciva a tenere né meno i guanti in mano: ora gliene cadeva
               uno e ora un altro. Il Crestai, attento, glieli raccattava; e nel chinarsi i suoi
               orecchi doventavano rossi.</p>
            <p>Ella gli raccontò che l'avvocato di Remigio aveva fatto rinviare la causa a due mesi;
               per una di quelle solite astuzie di procedura, che non mancano mai. Ella non se ne
               dava pace; ed egli incrociò le braccia insieme, s'appoggiò alla macchina; e, a testa
               giù, rifletté quel che poteva significare questo rinvio. Poi, disse:</p>
            <p>— Non mi piace affatto! Sei sicura che il tuo avvocato non si è messo dalla parte di
               Remigio? Io gli direi: o lei mi fa vincere la causa presto o io ne trovo un altro! Se
               lui mi rispondesse: abbia pazienza! io gli direi: ne ho avuta anche troppa!</p>
            <p>— Ma l'avvocato non ha nessuna colpa.</p>
            <p>— E, allora, come si spiega che non sia riescito come ti aveva promesso? Anzi, lo
               aveva promesso anche a me. Mi aveva detto: stia sicuro, Ciambella!</p>
            <p>— Me l'ha spiegato, ma io non ci ho capito quasi niente.</p>
            <p>— Ci andremo insieme, stasera.</p>
            <p>— Io mi sento più male del solito. Quando me l'ha detto, mi son sentita girare la
               testa e se non mi tenevo alla maniglia della porta, sarei andata in terra quanto son
               lunga.</p>
            <p>— Ti voglio accompagnare a casa io, perché potresti cadere per la strada!</p>
            <p>— Non posso né meno respirare.</p>
            <p>— Si vede. Mettiti qui a sedere, prima. Quando ti sentirai meglio, andremo. Vuoi un
               bicchiere d'acqua?</p>
            <p>— Se ce l'hai qui in bottega, senza che tu vada a cercarla!</p>
            <p>— Mando il ragazzo: tu non te ne preoccupare.</p>
            <p>Ella appoggiò la testa alla sedia e disse:</p>
            <p>— Il mondo è troppo cattivo! Si vive troppo male! Soffrire tutti i giorni e poi
               perché? Almeno, ne valesse la pena! Come mi sento male! Ora sto anche peggio! Non
               credevo che mi venisse uno strappo di nervi così forte! Come mi ha preso anche tutta
               la testa! Pare che mi ci ficchino i chiodi!</p>
            <p>— Tra poco tornerà il ragazzo con l'acqua: ti farà bene.</p>
            <p>Ella gli sorrise:</p>
            <p>— Spero.</p>
            <p>Ma il ragazzo, benché fosse andato vicino, non tornava ancora: forse, s'era messo a
               ruzzare con qualcuno. Allora, Ciambella andò su la porta della bottega; per vedere
               dov'era. Il ragazzo camminava piano, per non versare l'acqua. Gli gridò:</p>
            <p>— Spicciati! Non sai né meno portare un bicchiere pieno?</p>
            <p>Poi glielo tolse di mano, e fece bevere la ragazza.</p>
            <p>— Aspettiamo un altro minuto: vedrai che ti passerà e ripiglierai colore.</p>
            <p>— Mi butterò sul letto, così mi riposerò; sono tanto stanca e con le gambe
               stroncate!</p>
            <p>Ciambella, intanto, si era cambiato il vestito. L'aiutò ad alzarsi; e, prendendola
               sotto il braccio, l'accompagnò a casa. Ella disse:</p>
            <p>— Mi pare impossibile che Dio non pensi a gastigare chi m'ha ridotta così: in due
               mesi sono calata di venti chili!</p>
            <p>— Stai sicura: chi fa del male lo riavrà. Il mondo è un peso: quel che è fatto è
               reso.</p>
            <p>— Ho paura, però, di ammalarmi prima!</p>
            <p>— E io non ci sono? Andrei da lui, gli prenderei il collo per dirgli: l'hai avuta
               vinta tu, ma non la godrai.</p>
            <p>— Se fossi sicura che, dopo aspettare così, non sarò sfortunata, mi accorerei meno!
               Ma non mi riesce. Se avessi indovinato che ci voleva tutto questo tempo, avrei avuto
               la dignità di non chiedere niente! È una pena. Lo so soltanto io.</p>
            <p>Ma Ciambella, sorreggendola su per le scale, le disse tra due baci:</p>
            <p>— Tu non sei più sola!</p>
         </div>
         <div type="chapter">
            <head>XXI</head>
            <p>Il vitellino tossiva: lo sentirono tutti gli assalariati dal letto; mentre si faceva
               giorno e si destavano. Picciòlo si disperava, e Lorenzo gli domandò, arrabbiato, se
               s'era fatto la croce per le sue costole.</p>
            <p>Dovevano chiamare il veterinario? Eppure la bestiola era meno abbattuta del giorno
               avanti, e dimenava la coda; benché non riescisse a tirarsela su per la groppa come
               pareva che volesse fare.</p>
            <p>Berto lo disse a Remigio; quasi rimproverandolo, perché da sé non se n'accorgeva.
               Allora, anche Remigio andò giù nella stalla; per sentire come tossiva. Picciòlo gli
               disse:</p>
            <p>— Scommetto che non è niente: gli dev'essere restato un pezzetto di foglia attraverso
               la gola.</p>
            <p>Il vitellino aveva mangiato poco del granturchetto tagliato da Dinda: l'aveva sbavato
               e basta. Eppure aveva fame, perché leccava anche la fune!</p>
            <p>Disse Lorenzo:</p>
            <p>— Proviamo a dargli soltanto la semola!</p>
            <p>Remigio non se n'intendeva e non sapeva che dire: e ascoltava tutti, approvando
               sempre l'ultima cosa udita. Berto dette una spallucciata a Tordo, accennandoglielo;
               per deriderlo. Poi, escì dicendo:</p>
            <p>— Oggi, voglio ridere!</p>
            <p>A momenti, il vitello doventava allegro; e i suoi occhi turchinicci parevano scucirsi
               di tra il filo bianco delle sopracciglia lunghe.</p>
            <p>Gli avevano fatto un giaciglio di paglia pulita, molto alto, perché potesse arrivare
               con il muso alla mangiatoia. Ma, il più delle volte, si buttava steso; e, per farlo
               rialzare, Picciòlo lo doveva tirare su pigliandolo quasi tra le braccia.</p>
            <p>Quando Remigio escì dalla stalla, trovò Berto che gli fece cenno di volergli parlare
               di nascosto. Gli disse, dietro il muro della parata:</p>
            <p>— Sono più di cento lire buttate via! L'ha voluto comprare lui, e non ci capisce
               niente! L'ha fatto per superbia, perché poteva farsi consigliare da me. Perché ieri
               mattina non m'ha detto che andassi con lui alla fiera? Ma, se fossi il padrone io,
               farei in un altro modo!</p>
            <p>— Credi che quel vitello non possa campare?</p>
            <p>— Questo non lo so: non pretendo mica d'essere indovino o Sant'Antonio! Ma, certo,
               non ci troverà quel guadagno che ci sarebbe dovuto essere!</p>
            <p>Remigio, convinto da Berto, tornò nella stalla, e disse a Picciòlo:</p>
            <p>— Un'altra volta, alla fiera tu solo non ci andrai.</p>
            <p>— E perché mi dice così, padrone?</p>
            <p>— Non vedi quel che hai comprato?</p>
            <p>— Lei mi aveva detto di spendere poco. E io ho creduto di fare il mio dovere. Ma io
               voglio restare responsabile di quel che ho fatto. E se la bestia non figurerà come
               m'aspetto, lei non mi pagherà il salario. È contento? Ma non mi deve umiliare con
               codeste parole.</p>
            <p>— Non posso dirti quel che penso?</p>
            <p>— Lei è venuto nella stalla come se mi si volesse avventare addosso!</p>
            <p>— Non è vero!</p>
            <p>— Un altro, voglio dire Berto, avrebbe preso la forca; e, scusi la mia verità,
               avrebbe fatto qualche brutto sproposito; piuttosto che farsi dire quel che mi ha
               detto lei. È vergogna, e non me lo merito; perché un altro che le voglia bene come me
               non lo trova.</p>
            <p>Remigio, incapace di dire altro, balbettò:</p>
            <p>— Ma tu vuoi proibirmi di comandare.</p>
            <p>Picciòlo si strinse la testa tra le mani, come il latte accagliato per fare il cacio;
               e disse:</p>
            <p>— È meglio che io non le risponda. Dica quel che vuole.</p>
            <p>Prese la sua zappa e andò nell'orto; dove c'era da fare le fossette alle piante dei
               fagioli incannucciati; perché, ora che li annaffiavano, bisognava che l'acqua andasse
               a tutte le barbe. Ci trovò Berto, che gli disse:</p>
            <p>— Ho sentito come vi ha trattato.</p>
            <p>Picciòlo non voleva rispondergli, sospettando che l'avesse messo su lui. Ma, alla
               fine, rispose:</p>
            <p>— Mi sta bene, perché faccio più di quello che dovrei.</p>
            <p>Berto, non riescendo a tirarlo dalla sua, lo minacciò:</p>
            <p>— Coteste parole mi garbano poco. Volete alludere a me?</p>
            <p>Ma Picciòlo fu prudente:</p>
            <p>— Io non alludo a nessuno.</p>
            <p>— Voi credete di essere un santo. E noi non lavoriamo quanto voi?</p>
            <p>Picciòlo, sempre più controvoglia, rispose:</p>
            <p>— Lasciatemi in pace, Berto!</p>
            <p>I due assalariati, benché fossero vicini, non si vedevano; perché i fagioli erano
               alti e folti. Finite le fossette, Picciòlo prese il cesto di latta verniciata e
               cominciò ad annaffiare l'orto. I fontini si votavano; e, dentro la mota e le alghe,
               restavano le rane che invece di saltar via ci si ficcavano. Moscino le chiappava; per
               mangiarle. Si stendeva in terra, all'orlo dei fontini; e, affondando le braccia fino
               al gomito, non ce ne lasciava né meno una. A casa, tagliava loro la testa; e Dinda le
               spellava.</p>
            <p>Quella sera, Picciòlo era di malumore: per solito, allora, si lamentava che gli
               dolevano i fianchi; e non voleva mangiare. Lorenzo gli chiese:</p>
            <p>— Vi hanno fatto qualche cosa? Perché voi non dite mai niente a quelli della vostra
               famiglia?</p>
            <p>Picciòlo sarebbe stato zitto perché il figliolo aveva ragione; ma rispose:</p>
            <p>— Niente! Niente!</p>
            <p>— A me non la date a bere. Fatevelo dire voi, mamma, quel che ha.</p>
            <p>Dinda lo sapeva e ci aveva pianto, andando a sfogarsi con Luigia, che le aveva
               promesso di riprendere Remigio; ma non voleva che Lorenzo leticasse. E Lorenzo,
               comprendendo il suo animo, si lasciò pigliare dall'ira:</p>
            <p>— Allora, se vi hanno magari legnato, hanno fatto bene!</p>
            <p>— Si dice così al babbo?</p>
            <p>Picciòlo si rincantucciava, e il suo viso si faceva anche più desolato. Andò a letto
               subito, come se si sentisse male.</p>
            <p>Luigia disse a Remigio:</p>
            <p>— Perché hai trattato male Picciòlo?</p>
            <p>— Perché se lo meritava.</p>
            <p>— Bisogna che tu sia giusto con tutti. E bada di non farti mettere su da nessuno.</p>
            <p>— Berto, ed ha fatto bene, mi ha detto che quel vitello è mezzo malazzato.</p>
            <p>— Non gli devi dare retta.</p>
            <p>— E da me non lo vedo?</p>
            <p>— A me pare un vitello discreto, e vedrai che ci guadagneremo.</p>
            <p>— Lei fa per proteggere Picciòlo; perché quando ha preso una simpatia, è sempre
               disposta a dare ragione.</p>
            <p>— Io faccio per la verità.</p>
            <p>— Ma sarebbe meglio che anche lei guardasse ai nostri interessi.</p>
            <p>— Ci guardo più che tu non creda. Io, il vitello sono andata a vederlo quando tu eri
               nel campo; dopo che t'ho sentito bisticciare con Picciòlo.</p>
            <p>Remigio, però, ora, come gli avveniva tutte le volte che s'era arrabbiato con
               qualcuno, aveva voglia di scherzare; e sorrise a Ilda; che, quando Luigia brontolava,
               faceva sempre la sorniona. E siccome aveva una grossa treccia di capelli biondi, che
               le arrivava ai fianchi, untandole il grembiule su le spalle, gliela tirò forte.</p>
            <p>Ma Luigia non stette zitta, come le altre volte: dette un ceffone a Ilda, che doventò
               di bragia; e disse a Remigio:</p>
            <p>— Non la devi avvezzare male questa bambina! E io non voglio che tu rida di me! Ho
               tutt'altro nel cuore.</p>
            <p>Egli, però, continuò a ridere; e cercò di fare ridere anche Ilda. Allora, la matrigna
               gli disse:</p>
            <p>— Senti: tu hai capito come sono fatta io! Sono più buona del pane; e da me ci puoi
               ricavare quel che vuoi; ma rispetto lo voglio. E da te più che da tutti gli altri!
               Abbastanza, sono stata sempre sacrificata! Quanto avrei fatto meglio a starmene a
               casa mia! Avrei guadagnato facendo la sarta, e non mi sarei trovata mai male!</p>
            <p>— Mi sembra, però, che di me non possa dire niente!</p>
            <p>— Si starà a vedere! Non dipende dalla tua volontà: dipende da come andranno le cose.
               E tu non puoi essere capace a mandare avanti la Casuccia, come faceva tuo padre.</p>
            <p>— Mi dice sempre lo stesso!</p>
            <p>— Se non vuoi sentire, bisogna che prima si mutino.</p>
            <p>— Dipende da me? Io faccio quel che posso.</p>
            <p>Berto, scalzo, scendeva nell'aia e si metteva ad ascoltare, sotto la finestra;
               fingendo di prendere il fresco. Così, tutto quel che si dicevano Luigia e Remigio, i
               contadini lo risapevano subito; e capivano meglio di loro che il podere andava a
               rotoli.</p>
            <p>Tordo non si licenziava perché non avrebbe potuto trovare dove lavorare poco a quel
               modo; Picciòlo e Dinda avevano deliberato di rimanere fino a quando sarebbe stato
               possibile; e Berto voleva attendere un altro anno: lì, ormai, quasi tutti i lavori
               più faticosi erano finiti e per l'invernata aveva messo in serbo molte legna da
               bruciare. Dunque, non gli conveniva la fretta.</p>
            <p>Remigio sentiva la sfiducia; ma non sapeva bene di che si trattava. Gli dicevano:</p>
            <p>— Per il podere, bisognerebbe spendere di più!</p>
            <p>E avevano l'aria di dirgli anche: "Lo sappiamo che i denari non ci sono!".</p>
            <p>Dopo questi discorsi, egli ricordava certe giornate; quando, guardando il turchino,
               gli era parso di vedervi l'immutabilità della sua tristezza. Ma, mentre allora gli
               restava come un compenso dentro la coscienza, ormai trovavasi di fronte alle cose,
               come una inimicizia. Anche il suo podere era un nemico; e sentiva che perfino le viti
               e il grano si farebbero amare soltanto se egli impedisse a qualunque altro di
               doventarne il proprietario. La casa stessa gli era ostile: bastava guardare gli
               spigoli delle cantonate. Se non aveva l'animo di distruggerla e di ricostruirla,
               anche la casa non ce lo voleva. Da tutto, la dolcezza era sparita.</p>
            <p>L'avvocato gli aveva detto che era riescito a rimandare di due mesi la causa; e
               Remigio sperava che finisse senza che Giulia vincesse. Ma, intanto, s'aggiungeva
               anche la querela di Chiocciolino; e capiva che quattro assalariati, con un ragazzo,
               non potevano fare in tempo tutte le faccende. C'erano restate le viti da sarchiare:
               una vergogna grossa; e le viti pativano, piene di succhioni più lunghi dei tralci,
               con i filari empiti di erbacce. Tutti le vedevano, e pareva che non avessero padrone!
               La terra, restata soda, vi nascevano le canapicchie e gli stoppioni.</p>
            <p>Lorenzo l'aveva arata soltanto dov'era meno faticosa, perché le vacche sarebbero
               crepate dalla fatica; anche se non avessero avuto poche settimane alla figliatura. Ci
               sarebbe voluto un paio di bovi, di quelli grossi! Giacomo li comprava sempre, tutte
               le primavere; quando non mancava da governarli a piacere con l'erbaio, senza
               manomettere il fieno; e li rivendeva quando l'erba nei campi cominciava a finire.
               Allora, le vacche potevano riposarsi; e figliavano bene! Tutti gli anni, due vitelli!
               Le mandava al pascolo, giù tra i pioppi, dove l'umidità della Tressa faceva crescere
               l'erba più alta; e mangiavano quanto volevano. Tornavano su gonfie! Quest'anno,
               invece, erano magre e sciupate. Stronfiavano anche a tirare il carro; e Lorenzo aveva
               avuto paura che abortissero. Giacomo teneva almeno anche quattro maiali, per
               ingrassarli; e, nell'inverno, tre li vendeva e uno lo faceva scannare per casa. Il
               podere era arato, e la terra pulita; ora, invece, cominciavano da per tutto le
               gramigne; e mancava il tempo di potare l'uliveta.</p>
            <p>Anche i solchi acquaioli, che tutti gli anni bisognava ripulire, restavano interrati;
               e non servivano più a niente. Così, quando pioveva, l'acqua andava giù a scatafascio;
               guastando le semine.</p>
            <p>Poi, bisognava fare altri lavori, per la casa: il pozzo non reggeva più l'acqua; due
               travi della stalla dovevano essere rinforzate; e, prima che venisse l'inverno, era
               necessario trovare da dove la pioggia passava in cantina; perché tra le botti l'acqua
               ci faceva la melma e ci nasceva l'erba; lunga lunga e gialla. Anche le finestre
               avevano bisogno d'essere riverniciate; e il muro dell'aia era stato spaccato
               spingendoci il carro carico, senza sapere da chi.</p>
         </div>
         <div type="chapter">
            <head>XXII</head>
            <p>La notte, il fontone pareva uno specchio disteso sotto la luna. Attorno, le crete
               rilucevano; anche perché rendevano la luce assorbita durante il giorno.</p>
            <p>La luna era là, e sapeva da sé la sua strada; la luna forte e bella. La Tressa
               scrosciava e i pioppi avevano messo la voce. Non c'era alito di vento che non si
               sentisse subito.</p>
            <p>Remigio andò ad accarezzare l'aratro vecchio e scheggiato; ma sempre buono: il
               vomere, con la punta liscia e pulita, luccicava; quasi gli rispondesse a quel
               modo.</p>
            <p>Picciòlo, dopo il bisticcio per il vitello che ripigliava vigore, non gli parlava più
               volentieri come prima; e perciò, benché anche lui fosse fuori di casa, non gli si
               avvicinò. Remigio avrebbe voluto chiamarlo; ma stette zitto, per non dargli troppa
               confidenza e per paura che gli rinfacciasse quelle parole dette in un impeto d'ira:
               voleva imparare a contenersi con gli assalariati, perché sentissero da sé che era
               buono.</p>
            <p>Quando andò a dormire, la luna era già bassa e così vicina a un poggetto come se
               fosse per entrarvi dentro.</p>
            <p>Egli guardò i soffitti di tela intonacata; che, raggrizzandosi, si sfondavano e
               gonfiavano. Anche i muri erano sporchi; e veniva via la calce a strusciarci appena la
               punta di un dito.</p>
            <p>Un'ora dopo la mezzanotte, fu destato da un bagliore quasi rosso; che si faceva
               sempre più vivo, illuminando distintamente tutto ciò che era dentro la camera. Da
               prima Remigio non capì che fosse, e si alzò a sedere sul letto. Poi, incuriosito e
               impaurito, andò alla finestra: la mucchia del grano era un'immensa fiamma; con una
               punta alta che il vento moveva a pena. Mandava tanta luce attorno che anche tutta la
               pendice del podere era illuminata.</p>
            <p>Svegliò la matrigna; e, battendo i piedi sul pavimento, gli assalariati.</p>
            <p>Escì per il primo; e gli pareva strano che la mucchia bruciasse; tanto, qualche ora
               innanzi, l'aveva guardata con un sentimento di calma. Le manne del grano, accese, si
               spandevano in terra; finendo di consumarsi. La mucchia era sempre una fiamma sola,
               quasi silenziosa; mentre, dentro, si sentivano scrocchiolare i chicchi del grano;
               come se il fuoco li masticasse.</p>
            <p>Quando una manna era per spegnersi, restavano tanti lunghi fili di bracia; che, a
               poco a poco, doventava cenere. Dopo qualche minuto, anche gli assalariati erano su
               l'aia, mezzo svestiti, guardandosi nel viso. Nessuno parlava. Si sentivano le donne,
               dalle finestre, raccomandarsi, quasi sottovoce, a Dio e alla Madonna. Poi, Luigia
               gridò:</p>
            <p>— Pigliate l'acqua dal pozzo e buttatela sopra!</p>
            <p>Tordo rispose:</p>
            <p>— È inutile. Piuttosto, guardiamo che il fuoco non si attacchi alla capanna.</p>
            <p>Lorenzo, che aveva fatto il soldato, e s'era ritrovato ad altri incendi, disse:</p>
            <p>— Leviamo tutto quel che c'è che possa bruciare.</p>
            <p>Tirarono via l'aratro, scansarono il carro; e spazzarono i fuscelli e le foglie
               secche su l'aia. Disse Picciòlo:</p>
            <p>— Che non entri qualche favilla in capanna! Basterebbe una favilla sola.</p>
            <p>— L'uscio è chiuso; ma la finestra aperta.</p>
            <p>— Bisogna chiudere anche quella.</p>
            <p>— Bisognerebbe entrare dentro!</p>
            <p>— Appoggiamoci, con la scala, una tavola di fuori: è lo stesso.</p>
            <p>Trovarono una tavola e ve la puntellarono; ma le faville potevano entrare anche di
               tra le tegole del tetto.</p>
            <p>— Se si provasse a buttare un poco d'acqua attorno?</p>
            <p>— Meglio farebbe la terra! L'acqua si può avere soltanto un secchio per volta.</p>
            <p>Remigio non apriva bocca: Luigia scese e gli mise un braccio attorno al collo. Egli,
               a poco a poco, le fece togliere il braccio e andò dove c'era un poco d'ombra: accanto
               alla parata. La mucchia, intanto, aveva cambiato di forma; s'era arrembata da una
               parte, sbasandosi: crollava giù a tratti e a scosse; che facevano dare un lungo
               guizzo a tutta la fiamma.</p>
            <p>Alla fine non restò che un monte di bracia, che si riaccendeva e si rispegneva a
               seconda del vento. Allora, si fece buio; nell'aia, le persone parevano nere; e si
               vedevano soltanto quando attraversavano davanti.</p>
            <p>In casa, Gegia e Dinda avevano acceso il lume ad olio alla Madonna; e pregavano.
               Anche Cecchina, per non parere che non gliene importasse niente, s'inginocchiò dietro
               a loro.</p>
            <p>Gli uomini, benché la notte fosse umida, sudavano: s'erano seduti tutti sul carro e
               su l'aratro; e aspettavano ad andare in casa, benché non ci fosse niente da fare.
               Moscino quasi si addormentava, appoggiato al fratello. Picciòlo disse:</p>
            <p>— Questa è stata una disgrazia che il nostro padrone non meritava.</p>
            <p>Tordo, che aveva voglia di chiacchierare per mostrarsi intelligente, rispose:</p>
            <p>— La mucchia non avrà mica preso fuoco da sé!</p>
            <p>Berto, con un ghigno cattivo, approvò:</p>
            <p>— Lo dico anch'io!</p>
            <p>Picciòlo, a cui non importava del loro parere, riprese:</p>
            <p>— O dispetto o disgrazia, sono un migliaio di lire perdute.</p>
            <p>Ma gli assalariati desideravano di non parlare, e Picciòlo disse a Luigia che
               singhiozzava:</p>
            <p>— Padrona, bisogna rimettersi alla volontà di Dio.</p>
            <p>Ella gli chiese:</p>
            <p>— Sarà restato punto grano nel mezzo della mucchia?</p>
            <p>Berto fu pronto a rispondere:</p>
            <p>— È impossibile: se non abbrustolito, s'è cotto di certo. Domattina, vedremo.</p>
            <p>Remigio si mosse dalla parata e disse:</p>
            <p>— Andate in casa.</p>
            <p>Picciòlo rispose:</p>
            <p>— Io, ormai, non prendo più sonno!</p>
            <p>Remigio gli disse, con dolcezza:</p>
            <p>— Non importa: andate a riposarvi.</p>
            <p>— E lei non va?</p>
            <p>— Andrò anch'io.</p>
            <p>Luigia gli disse:</p>
            <p>— Non chiudo la porta.</p>
            <p>Perché lo lasciassero in pace, le promise:</p>
            <p>— Ora vengo.</p>
            <p>Ma restò su l'aia.</p>
            <p>Dove non erano arrivate le vampate calde della fiamma, tutto restava fradicio di
               guazza. Non ci si vedeva più; con un'ombra così fitta, come se non esistesse più
               niente. Egli non sapeva che fare; e gli pareva che l'incendio della mucchia fosse già
               di un tempo lontano. Quando ricominciò a poter pensare, si faceva giorno; e, benché
               nelle vallate fosse nebbia, un chiarore umido e fresco si allargava sempre di più
               sopra i campi. Il cielo impallidiva e pareva che l'aria lo lavasse; e le caligini,
               che prima erano grigie, doventavano leggere e bianche. Allora, apparve la prima luce
               dell'alba; e tutte le cose ripresero colore: da prima sbiadite, ma poi con luccichii
               che abbagliavano.</p>
            <p>Su l'aia egli vide il monte della cenere e della paglia nera. Perché non era fuggito?
               Perché non fuggiva prima di rivedere qualcuno? Ma, chi sa da dove, un gallo cantò:
               allora, sentì che cominciava un'altra giornata: ne sentì, chiaramente, lo stacco e la
               differenza. Il gallo cantò un'altra volta; e Remigio quasi ebbe paura di non essere
               più in tempo a ricominciare la vita con tutti gli altri uomini.</p>
            <p>Verso la mezzanotte, Chiocciolino era passato davanti alla Casuccia; con un branco di
               vitelli, che portava di Maremma per conto di un mercante. Briaco e mezzo stordito dal
               vino, vide la mucchia del grano; e l'ombra sua fino nella strada: allora, pensò di
               darle fuoco.</p>
            <p>Lasciò andare avanti i vitelli; che, scalpicciando, alzavano una strisciata di
               polvere splendente in mezzo alla luce della luna.</p>
            <p>Nell'aia cavò la scatola dei fiammiferi, e ne accese uno; ma lo spense, soffiandoci.
               Stette lì almeno un quarto d'ora; poi accese un altro fiammifero e lo mise tra le
               manne: la paglia s'accese subito.</p>
            <p>Egli saltò nella strada, e cominciò a picchiare bastonate ai vitelli; perché
               andassero al trotto. Quando fu vicino a Siena, si volse a dietro; e vide giù, nelle
               incertezze dei campi, il fuoco.</p>
            <p>A giorno fatto, Luigia disse a Remigio che avvertisse i carabinieri. La sera, andò
               alla Casuccia un brigadiere; che né meno scese da cavallo; e, lisciandosi i baffi,
               chiese quanto tempo la mucchia aveva messo a bruciare. Poi, non sapendo quel che
               dire, mise a galoppo il cavallo: la serata limpida lo invogliava a correre.</p>
         </div>
         <div type="chapter">
            <head>XXIII</head>
            <p>Remigio avrebbe voluto far dimenticare anche agli altri l'incendio della mucchia; e,
               quando gliene parlavano, diceva che non ci pensava. Ma si sentiva scoraggiare sempre
               di più; e restava abbattuto perfino troppo.</p>
            <p>I denari consumati erano ormai parecchi; e, tutti i giorni, per la spesa di casa ne
               bisognavano. Aveva dovuto pagare due altri mesi agli assalariati; e, in tutto, non
               erano bastate mille lire. In modo che, pagando anche il vitello, gli restavano
               soltanto seicento lire; troppo poche per i diritti di successione e i bimestri delle
               tasse. Tra meno di un mese, il primo d'agosto, c'era la prima scadenza della
               cambiale, e, perciò, non poteva toccare niente delle settecento lire serbate a posta.
               Ma quando dovette andare dal Pollastri, che non volle alleggerire il conto né meno di
               un centesimo, restò con trecento lire soltanto. Cominciò ad avere paura; e, quando la
               macchina tribbiatrice, trainata da due paia di bovi, passò davanti alla Casuccia
               senza fermarsi, gli parve di perdere il cuore.</p>
            <p>Prima veniva la macchina verniciata di verde, con il fornello spento e il tubo
               ripiegato all'indietro; poi, la tribbiatrice, rossa e con le figure dei Santi
               appiccicate sopra le bocchette del grano: lasciava i solchi nella strada; i ferri e
               le tavole rimbalzavano alle scosse, facendo un fracasso che si sentiva a distanza. Il
               macchinista e il fuochista camminavano dietro; quasi lasciandosi tirare, con una mano
               attaccata a certi pezzi di catena.</p>
            <p>Remigio, perché non lo salutassero, entrò sotto la parata; e il giorno dopo andò a
               farsi consigliare dal Neretti.</p>
            <p>Quasi tutti, tra quelli che per solito stanno fermi alla Croce del Travaglio a
               parlare di mercature e di poderi, sapevano della mucchia bruciata; e gli domandarono
               se avesse scoperto perché aveva preso fuoco, ben lontani dal supporre che per Remigio
               era una molestia umiliante. Infatti, per ognuno di loro, sarebbe stato tutto il
               contrario.</p>
            <p>Trovò l'avvocato a ridere con Giangio, guardando una caricatura. Si provò a ridere
               anche lui, ma non gli riescì; e, allora, il Neretti lo guardò, chiedendogli:</p>
            <p>— Ti è accaduto qualche altra cosa? Scommetto che ti hanno fatto un'altra causa.
               Dimmi subito la verità.</p>
            <p>— No; ti devo confidare...</p>
            <p>Il Neretti ghignò, ma bonariamente:</p>
            <p>— Che mi devi confidare?</p>
            <p>Remigio gli fece capire che voleva essere solo con lui; e il Neretti acconsentì:</p>
            <p>— Vieni di qua, nello studio.</p>
            <p>Entrarono, e il Neretti gli disse immediatamente:</p>
            <p>— Ho capito: hai bisogno di denari. Ti si vede da sé.</p>
            <p>Remigio era stupito, e gli sorrise di gratitudine. L'avvocato proseguì:</p>
            <p>— Io, i miei clienti, l'indovino con un'occhiata. E come hai fatto a finire quelli
               della cambiale?</p>
            <p>— Li ho dovuti spendere.</p>
            <p>— Hai fatto male. Ma bisogna rimediare. Quanto ti occorre?</p>
            <p>— Non saprei né meno io.</p>
            <p>L'avvocato fece una risata, e gli chiese:</p>
            <p>— Te lo devo dire io, insomma?</p>
            <p>Remigio, doventato sempre più incerto, balbettò:</p>
            <p>— La mucchia del grano s'è bruciata... Non te l'avevo detto ancora.</p>
            <p>— Se ti eri già assicurato, non le davano fuoco! Ma, ormai, è troppo tardi. Quanto ti
               ci vuole?</p>
            <p>— Credo un migliaio di lire.</p>
            <p>L'avvocato si mise a rosicchiarsi l'unghia d'un pollice, pensando a come
               procurargliele. Remigio gli chiese:</p>
            <p>— Sono troppe?</p>
            <p>— Non so se al Banco di Roma te le vorranno dare, senza che io ne parli al direttore;
               come feci l'altra volta. Ma se non te le danno lì, non importa. C'è il Monte dei
               Paschi, la Banca Popolare... oppure si trovano da qualche mio amico. Vuoi provare al
               Monte dei Paschi?</p>
            <p>— Come mi consigli tu.</p>
            <p>— Ora mando Giangio a comprare una cambiale. Ma sei sicuro che ti bastano mille lire?
               Fino a quando ti potranno durare?</p>
            <p>Remigio non aveva più fiato, e tutto quel che doveva dire lo spossava.</p>
            <p>— Io non lo so.</p>
            <p>— Non capisci niente. Prendine subito duemila. Se no, tra un mese, dovrai riprenderne
               un'altra volta. Ma bisogna che ti venga giudizio e che tu metta al posto i tuoi
               affari. Con la matrigna vai d'accordo?</p>
            <p>— Abbastanza. Ora devo firmare al suo avvocato, il Ceccherini, il contratto
               dell'usufrutto che le spetta.</p>
            <p>— Perché non l'hai fatta venire da me? Avreste speso meno tutti e due. E tu credi che
               l'avvocato Ceccherini la faccia contentare soltanto di un contratto? Vedrai, io lo
               so, che consiglia la tua matrigna di fare un'ipoteca su la Casuccia; per essere più
               garantita.</p>
            <p>Remigio non avrebbe voluto credere al Neretti; il quale, preoccupandosi da vero di
               come vedeva andare le cose, aggiunse:</p>
            <p>— Vedrai che tutto andrà come ti dico io. Se, poi, dovrai dare le ottomila lire alla
               Cappuccini, dove le troverai? Dovrai fare un'altra ipoteca, purché la tua matrigna
               acconsenta.</p>
            <p>Remigio non sapeva che dire: si sentiva completamente stupido. L'avvocato chiamò
               Giangio:</p>
            <p>— Vada a comprare una cambiale di duemila lire; lei ci farà la firma come su quella
               del Banco di Roma, da accettante; e, poi, la porti, a nome mio, al Monte dei
               Paschi.</p>
            <p>Giangio si mise il cappello ed escì.</p>
            <p>Questa volta, Remigio era impaziente di mettere la firma, di giratario, dietro la
               cambiale: e ne provò un piacere che non sapeva spiegarsi. Quando tornò a casa, chiese
               subito alla matrigna:</p>
            <p>— Perché non m'ha detto che vuole garantirsi con un'ipoteca?</p>
            <p>La matrigna si stizzì d'essere stata scoperta prima della sua intenzione:</p>
            <p>— Non lo sapevo né meno io: è stato il mio avvocato. E, io, ormai, mi fido di lui; e,
               quel che fa, sta tutto bene. Chi te l'ha detto?</p>
            <p>— L'avvocato Neretti.</p>
            <p>— E a lui che gliene importa, razza di un cane? Ti ha sconsigliato? Bada che io,
               senza l'ipoteca, non intendo di fare le cose in buono accordo. Io ti voglio essere di
               aiuto e non di peso; perciò, non ti opporre all'ipoteca.</p>
            <p>— Mi pare, però, che non aveva nessun motivo per sospettare di me!</p>
            <p>— Io non sospetto di te; anzi, mi fido e ti voglio bene. Ma mi piace che i nostri
               interessi siano regolati una volta per sempre. E, allora, non ci sarà bisogno di
               tornarci sopra. Chi mi dice, per esempio, che a te, prendendo moglie, non venga
               l'idea di mandarmi via di casa? Non si sa mai quel che può succedere! Perché anche la
               nostra volontà dipende dalle circostanze. Oggi siamo amici e domani nemici; magari
               anche contro i nostri sentimenti.</p>
            <p>Ed ella, per quanto Remigio le dicesse che acconsentiva, non ebbe più pace finché
               l'ipoteca non fu trattata e convenuta in presenza dell'avvocato Ceccherini; dopo né
               meno una settimana.</p>
            <p>Remigio aveva preso le duemila lire con la seconda cambiale; e con i denari nel
               portafogli si rianimava; credendo perfino, che a forza di pazienza, sarebbe riescito
               a togliere tutti i debiti.</p>
            <p>Amava sempre di più il podere, e passava lunghe ore solo senza fare niente. Il giorno
               che doveva andare dall'avvocato Ceccherini per l'ipoteca della matrigna, era stato
               giù fino alla Tressa; attraversando una pendice di stoppia, tutta piena di certi
               fiori bianchi che spandevano nell'aria un odore amaro, quasi repugnante.</p>
            <p>Le galline raspavano nei fossetti della strada, ed egli udiva un cinguettìo, che
               pareva lontanissimo, nel silenzio dei campi. Sopra una poggiata, c'era una fila di
               bovi. Il cielo luccicava come una falce arrotata, e Dinda sciacquava i cenci al
               fontone dell'orto.</p>
            <p>Passò accanto alle vacche, che ruminavano ferme: avevano gli occhi umidi, e la pancia
               della gravidanza faceva loro due buche al posto dei fianchi. Tese un braccio, per
               toccarne una; ma la vacca dette una scrollata e se ne andò.</p>
            <p>Gli pareva di potersi nascondere in mezzo al podere; e di non farsi mai più guardare
               da nessuno.</p>
            <p>Quando fu l'ora di andare a Siena, trovò la matrigna già pronta che lo aspettava. Per
               la strada, non si parlarono quasi mai. Ella si sventagliava; a capo basso; e soltanto
               quando ebbe paura di una scrofa che scappava grugnendo, lo prese sotto il braccio.
               Poi, lo rilasciò: prima, voleva essere sicura di lui.</p>
            <p>Anche in presenza dell'avvocato stette zitta, sempre seduta in un cantuccio; avendo
               già tutto combinato il giorno avanti. Ma non le sfuggiva niente di quel che
               l'avvocato faceva; guardandolo riempire le pagine con quella sua calligrafia a
               lische; imbronciata, come la volessero mettere in mezzo. Quand'ebbe finito, gli
               chiese:</p>
            <p>— S'è dimenticato di niente? Badi di far le cose con coscienza!</p>
            <p>Il Ceccherini la guardò ridendo, quantunque dietro il collo gli ci fosse venuto un
               frignolo che gli dava fastidio quando gli si sdrusciava il solino per alzare la
               testa; si divertiva che fosse così sfidata e che le battesse sempre il cuore.</p>
            <p>Il Ceccherini, gobbo soltanto dinanzi, aveva gli occhi furbeschi, il naso all'ingiù,
               a civetta; e i capelli bianchi. Portava una giubba a coda di rondine, vecchia e unta;
               e tossiva sempre. Le disse, con la sua voce in falsetto:</p>
            <p>— Che Dio la benedica! Ma crede che io la voglia mettere in mezzo?</p>
            <p>— Né meno io — disse Remigio.</p>
            <p>— Di lei — rispose l'avvocato — può magari non fidarsi; perché, in questo caso, si
               tratta di fare un contratto e lei ne è parte interessata.</p>
            <p>Remigio se n'ebbe a male:</p>
            <p>— Ma lei non può dire così di me!</p>
            <p>L'avvocato s'inquietò:</p>
            <p>— Perché devo fare un'eccezione per lei? Io sono qui a tutelare la mia cliente. Il
               suo avvocato non è il Neretti?</p>
            <p>La matrigna disse:</p>
            <p>— Non lo interrompere. Lascialo fare.</p>
            <p>Poi, si fece rileggere il contratto a voce alta; sebbene lo sapesse quasi a memoria.
               L'avvocato, alla fine d'ogni periodo, la guardava come per dirle: non sente che c'è
               tutto?</p>
            <p>E non essendoci nulla da cambiare, furono trovati due testimoni: un monco e uno
               storpio, che facevano quel mestiere per una lira.</p>
            <p>Quando Remigio e la matrigna escirono, ebbero una mezz'ora di sentimenti e di
               propositi affettuosi. Remigio s'inteneriva a sentirla parlare; ed ella, quasi
               commossa, ringraziandolo, gli disse:</p>
            <p>— Ora che hai fatto il tuo dovere, puoi contare su di me quanto tu vuoi.</p>
            <p>Remigio rispose:</p>
            <p>— Vedrà che andremo sempre d'accordo.</p>
            <p>Per approfittare subito di quelle buone intenzioni, lo pregò:</p>
            <p>— Accompagnami fino alla Casuccia.</p>
            <p>— Io mi fermerei a San Lazzaro, perché vorrei vendere un poco di quel fieno che è in
               capanna.</p>
            <p>— Dai retta a me: non lo vendere ancora. Perché, poi, te lo pagheranno di più.</p>
            <p>— Ma se va a male?</p>
            <p>— Già! Non mi ricordavo che gli è piovuto addosso! Fai quel che credi meglio,
               allora.</p>
            <p>— È bene ch'io lo venda, se trovo il compratore.</p>
            <p>— Per un altro anno, se darai retta a me, farai più prato. E anche più grano. Pensa,
               Dio benedetto, che non solo non ce n'è restato per mangiare, ma né meno per il
               seme.</p>
            <p>Remigio avrebbe desiderato parlare d'altro, e disse:</p>
            <p>— Non bisogna scoraggiarsi!</p>
            <p>Quando furono al podere di San Lazzaro, Remigio si fermò:</p>
            <p>— Lei si avvii; io tra un'ora sarò a casa. E ceneremo.</p>
            <p>— Se tu avessi in tasca da darmi qualche lira, comprerei il tonno alla Coroncina;
               dove, ora, ce l'hanno buono.</p>
            <p>Egli le dette cinque lire, e le suggerì che comprasse anche il salame.</p>
            <p>Augusto Centini, padrone di San Lazzaro, stava su l'uscio di casa, in maniche di
               camicia, a prendere il fresco, tra la moglie e la cognata. Erano tutti e tre grassi e
               tondi; con i capelli color di stoppa e gli occhi ceruli, quasi bianchi. Remigio
               salutò e chiese al Centini:</p>
            <p>— Vorrebbe comprare qualche quintale del mio fieno?</p>
            <p>Il Centini, prima di rispondere, lo costrinse ad avvicinarsi:</p>
            <p>— Venga qua, si metta a sedere con noi.</p>
            <p>Remigio dovette accettare. Quando fu seduto, disse alla moglie e alla cognata:</p>
            <p>— Questo giovane è il proprietario della Casuccia: il figliolo del povero signor
               Selmi.</p>
            <p>Le due donne lo guardarono, sbadigliando e accennando con la testa che avevano
               capito. Il Centini riprese:</p>
            <p>— Ora, lei, mi dica la verità: vuol vendere a me quel fieno che le andò a male: così
               mi è stato detto. Anzi, mi pare di averlo visto da me quand'era da raccogliere di sul
               campo.</p>
            <p>Remigio mozzò tutte quelle circospezioni, che a lui non parevano simpatiche:</p>
            <p>— È quello: non ce n'ho altro.</p>
            <p>Il Centini non tenne conto della sincerità risoluta, quasi indispettita; e pensò
               soltanto che non era un affare dei migliori. Poi, si risolvette:</p>
            <p>— E quanto ne vuole?</p>
            <p>Già nella voce di Remigio si sentiva la paura di non essere capace a nulla.</p>
            <p>— Me lo paghi al prezzo che c'è quest'anno!</p>
            <p>— Senta: il fieno buono, ma proprio quello di lusso, quest'anno si compra a dodici
               lire. Quello un poco al di sotto, a dieci e anche a nove lire.</p>
            <p>E strinse con tutte le dita della destra prima il pollice e poi l'indice della
               sinistra; per significare che all'infuori di quei due prezzi, non c'era altro.</p>
            <p>Le due donne ascoltavano, approvando ogni parola.</p>
            <p>Remigio si vergognò, e si sentì così da poco dinanzi a loro che si pentì d'esserci
               andato. Il Centini, dopo aver guardato le donne, a una per volta, e dopo aver preso
               da una tasca, fattasi fare apposta, una pipa grossa come un pugno, legata con un
               cordoncino a due colori, continuò:</p>
            <p>— Come vede, quel fieno lì verrà a costare la metà, sì e no, di quello buono! Se me
               lo vuol dare, io le do cinque lire. Guardi; questo è il portafogli, e dentro ci sono
               i denari.</p>
            <p>Prese il portafogli e ci ficcò le dita come quando cavava il trinciato per la
               pipa.</p>
            <p>— Perché io pago subito: i debiti non li voglio. Se io avessi uno che avanzasse da
               me, gli tirerei una fucilata dalla finestra. Il fieno si pesa. Si fa il conto e lei
               riscuote. Perché a chiedere i denari da me io non ce lo faccio venire!</p>
            <p>Remigio non sapeva quel che decidere; e sebbene capisse che di più non avrebbe potuto
               venderlo, rispose:</p>
            <p>— Spero di venderlo meglio.</p>
            <p>— E lei provi! Lei ha diritto di provare quanto vuole. Se non trova di meglio, torni
               da me. Quando mi vuole, tutti i giorni lei mi trova qui a sedere. E se non sono qui a
               sedere, vuol dire che dormo o mangio. Ma lei può fare un fischio; e io, oppure una di
               queste mie donne, s'affaccerà.</p>
            <p>Quelle, sorridenti, accennavano con il capo; facendosi fresco con due ventagli
               eguali, larghi un mezzo metro, di tela rossa, e le stecche di legno. Il Centini
               s'asciugò il sudore con un fazzoletto che non gli entrava né meno in tasca; ed egli,
               anche per averlo meglio a portata di mano, lo metteva in punta a un ginocchio. Poi,
               chiese:</p>
            <p>— Non per sapere i suoi fatti, ma il podere come va ora? Va sempre male?</p>
            <p>Remigio si stupì che gli volesse parlare con tanta calma, di cose che lo
               martoriavano; e rispose:</p>
            <p>— Ora, sono più contento.</p>
            <p>Il Centini dette un'occhiata alle due donne; e seguitò:</p>
            <p>— Mi dicevano, invece, che lei non ci guadagna niente!</p>
            <p>— Non è vero!</p>
            <p>— Se non è vero, mi fa piacere.</p>
            <p>Si grattò la mosca colore di stoppa, appena visibile sotto il labbro; e gli
               chiese:</p>
            <p>— Quanto è all'anno la sua entrata?</p>
            <p>Una delle due donne disse:</p>
            <p>— Qui, noi abbiamo guadagnato, nelle annate migliori, anche diecimila lire.</p>
            <p>L'altra disse:</p>
            <p>— È vero! È vero!</p>
            <p>Ma Remigio non rispose: si alzò per non ritenersi da meno della loro serva venuta su
               l'uscio, tranquilla e nutrita bene, a domandare se la gallina già spennata doveva
               essere cotta in padella o allo spiedo.</p>
         </div>
         <div type="chapter">
            <head>XXIV</head>
            <p>Eppure, la sera stessa, alla Casuccia, Remigio si sentiva contento, e si mise a
               scherzare con Moscino. Anche Lorenzo raccontò una barzelletta che fece ridere; ma
               Berto stava ad ascoltare come se avesse creduto che ridessero di lui; e, quando passò
               il gatto di Tordo, gli attraventò il cappello. Remigio disse:</p>
            <p>— Povera bestia!</p>
            <p>— Se fosse mio, a quest'ora, gli avrei tirato una fucilata: i gatti non li posso
               patire.</p>
            <p>Disse Picciòlo:</p>
            <p>— Anche loro hanno diritto a vivere, perché sono stati creati come noi. Mi ricordo di
               un contadino che li faceva morire tutti quanti gliene nascevano, strizzandoli tra
               l'uscio e il muro; ma non finì bene! Già, ho sempre sentito dire, da tutti i vecchi,
               che ad ammazzare i gatti ci si porta disgrazia. E quel che dicono i vecchi è
               vero!</p>
            <p>Berto si ritenne già provocato, e rispose:</p>
            <p>— Io, per ora, sono più giovane che vecchio; e, perciò, non ho nessuna paura ad
               ammazzare anche un uomo!</p>
            <p>E saltò a sedere sul pozzo, incrociando le braccia. Picciòlo, allora, disse ai suoi
               figlioli:</p>
            <p>— Perché non cavate il vitello? Un poco d'aria libera gli farà bene. È stato, fin ad
               ora, sempre nella stalla.</p>
            <p>Benché lo reggessero in due, il vitellino entrò nell'aia a lanci; e sarebbe scappato
               dal cancello, se Tordo non l'avesse chiuso prima. Picciòlo, vedendolo gagliardo a
               quel modo in faccia agli altri assalariati, pareva briaco dalla contentezza; e
               cercava di abbracciarlo e di accarezzarlo. Ma il vitellino gli dava certi urtoni che
               lo facevano sempre barellare; e, quando non trovò dove appoggiarsi con un braccio,
               ruzzolò a gambe ritte. Si misero a ridere tutti; anche Lorenzo che lasciò la
               fune.</p>
            <p>Il vitellino, allora, saltò una siepe, rasente la parata, e si dette a scorazzare per
               il podere. Si fermava ai filari delle viti; fiutava i pampini come se avesse voluto
               farne una boccata; ma, dopo aver finto di fermarsi, ricominciava a scappare,
               troncando e pesticciando i saggineti lasciati per seme. Gli occhi gli scintillavano;
               e rizzava la coda, allungata e ravversata. Picciòlo si raccomandava gridando:</p>
            <p>— Pigliatelo, perché c'è caso che si spezzi una gamba! Allora, bisognerebbe mandarlo
               al macellaio. La colpa è mia, perché l'ho detto io di cavarlo dalla stalla!</p>
            <p>I suoi figliuoli, aiutati da Tordo, correndo fino alla Tressa, tutti sudati,
               riescirono a metterselo in mezzo e a ripigliargli la fune. Berto non s'era mosso; e
               disse, scotendo la testa:</p>
            <p>— Vecchio rimbambito! Sono sciocchezze che fanno rabbia!</p>
            <p>Remigio, che trovava nelle parole di Berto quasi sempre un suggerimento utile, ebbe
               l'idea di rimproverare Picciòlo:</p>
            <p>— Perché vi siete fatto buttare in terra?</p>
            <p>— Se chi è più forte di me non stesse soltanto a guardare, il vitellino non
               scappava!</p>
            <p>Berto gli dette un'occhiataccia di traverso e sputò, pulendosi poi la bocca e i baffi
               a una manica. E Remigio disse a Moscino, che riportava la bestia:</p>
            <p>— Mettilo nella stalla.</p>
            <p>Il vitellino, scontento di non stare più fuori, guardava sempre a dietro; mugliando.
               I contadini si lavarono le mani al secchio del pozzo, e andarono a cena.</p>
            <p>Tirava un vento caldo e pesante, che levava il respiro; e pareva che dovesse far
               cambiare di colore al turchino del cielo. E sotto quell'aria gli olivi piegavano giù
               i rami fino ai solchi. Le nuvole, nella parte più bassa della valle, verso
               Buonconvento, dove non c'erano monti e l'orizzonte pareva scavato nell'argilla,
               gonfiavano; e lampeggiava fitto. Tra i granturchetti, ingialliti e bruciati
               dall'arsura, sembrava che la Tressa dovesse asciugarsi prima di buio; e i pascoli
               bruciare. Le tegole vecchie della capanna e della parata schiantavano. Tutta
               l'argilla, calda e abbagliata, ribolliva; e, forse, il ciliegio sarebbe morto prima
               d'arrivare ad un altr'anno. Qualche pioppo s'era seccato.</p>
            <p>Un cipressetto giovane, legato con il filo di ferro a un sostegno perché il vento non
               lo storcesse, cigolava. Ma non si sentiva né meno un uccello; e Remigio guardava
               Siena; le cui vie, di lontano a quel modo, somigliavano a screpolature di case. In
               tutto il cielo c'erano soltanto quattro stelle.</p>
            <p>Remigio, ripensando a quel che gli aveva detto il padrone di San Lazzaro, stava per
               rientrare in capanna a rivedere il fieno; ma Ilda lo chiamò per fargli sapere che
               nella botte a mano non c'era più vino.</p>
            <p>— Ha detto la zia Luigia: che si beve stasera?</p>
            <p>— Bisognerà mettere la cannella all'altra botte.</p>
            <p>— Ci pensa lei?</p>
            <p>— Sì: ora chiamerò Picciòlo, ad aiutarmi.</p>
            <p>Egli scese in cantina con l'assalariato; che, per non farlo attendere, smise di
               mangiare.</p>
            <p>Sfilarono la cannella dalla botte vuota, la rifasciarono di stoppa; e la infilarono a
               una piena. Ilda dette la candela a Picciòlo; e attinse un fiasco. Ma l'assalariato,
               mentre Ilda esciva di cantina, gli disse:</p>
            <p>— Perché lei si lascia mettere su a quel modo da Berto? Mi scusi, ma non sta bene da
               vero. A me non importa: glielo dico perché il padrone dev'essere lei.</p>
            <p>— Che mi ha detto di male?</p>
            <p>— Lo lascio considerare a lei. Ormai, lei ha un'età che capisce le cose da sé.</p>
            <p>Remigio, per scusarsi, disse:</p>
            <p>— È meglio che io non lo ascolti più.</p>
            <p>— È troppo buono.</p>
            <p>Remigio sentiva una contentezza insolita a parlare con lui; e gli chiese:</p>
            <p>— Perché?</p>
            <p>— Se ne accorgerà in seguito. A me quell'uomo non mi garba.</p>
            <p>— Ha detto qualche altra cosa, quando io non c'ero?</p>
            <p>— Io non l'ascolto né meno. Ci badi da sé. Il mio dovere d'avvertirlo l'ho fatto.</p>
            <p>— Ha capito, forse, che lo voglio mandare via.</p>
            <p>— Se non lo manda via, andrà da sé.</p>
            <p>— Ne sei sicuro?</p>
            <p>— Ci metterei la mano sul fuoco.</p>
            <p>— Non me ne importa.</p>
            <p>— Ma, allora, finché sta qui con lei deve tenere il suo posto.</p>
            <p>— Vedrai che da qui in avanti ci penserò io.</p>
            <p>— Faccia come crede. Vuole altro?</p>
            <p>— No; grazie.</p>
            <p>Picciòlo gli dette la buona notte e tornò a cenare.</p>
            <p>Ma il vino di quella botte era andato a male, e aveva preso la mercorella. Luigia,
               che ne aveva voluto assaggiare un sorso prima di mettersi a tavola, lo risputò:</p>
            <p>— Benedetto Dio! Pare ranno! Io preferisco l'acqua.</p>
            <p>Remigio si rassegnò subito:</p>
            <p>— Beveremo l'acqua.</p>
            <p>Alla matrigna crebbe il malumore:</p>
            <p>— Per una sera, non me ne importa; ma io sono abituata a bevere il vino. E, poi, non
               sai che l'acqua del pozzo non è buona? Non sai che su i tetti ci vengono i piccioni
               dei contadini confinanti? Io non voglio prendere il tifo. Un bicchiere di vino fa
               sempre bene.</p>
            <p>— E, allora, vuole che lo compriamo alla Coroncina?</p>
            <p>— Io non dico che tu lo debba comprare, ma bisogna pigliarci rimedio. Oppure,
               intanto, comprane un barile di quello più basso. Basta che si possa bevere. Che
               peccato! Quanto tiene la botte?</p>
            <p>— Venti barili, almeno; credo!</p>
            <p>— Tuo padre avrebbe saputo farlo ridoventare buono; ma io non so come faceva. Bisogna
               andare dal farmacista: ci mandava sempre Giulia!</p>
            <p>— Domani, ci vada lei che lo conosce.</p>
            <p>— Io? Io mi occupo delle faccende di casa. Ti pare che io voglia andare dal
               farmacista per il vino!</p>
            <p>Remigio, stizzito, la rimbeccò:</p>
            <p>— Stia zitta: ci andrò io.</p>
            <p>— Oh, io sto zitta! Se dovessi lamentarmi tutte le volte che ce ne è la ragione!</p>
            <p>Remigio si provò a mandar giù qualche bicchiere del vino; ma era impossibile; e
               Luigia non smetteva più di far boccacce, storcendo il viso tutte le volte che doveva
               bevere l'acqua.</p>
            <p>— Le cose così non vanno bene! Era meglio se il Signore aveva tolto di vita me! Che
               ci faccio nel mondo io? La minchiona.</p>
            <p>E rimproverò Ilda; perché, sorridendo, aveva detto a Remigio che le pareva buono. Era
               addirittura inviperita:</p>
            <p>— Tu sei una bambina, e devi tenere il tuo posto. Ricordati che la tua mamma ti ha
               affidato a me, perché tu m'obbedisca come a lei.</p>
            <p>Ilda fece una spallucciata, e rispose:</p>
            <p>— Beverò l'acqua anch'io. O se, invece, andassi da Picciòlo a farmi dare un poco del
               suo vinello?</p>
            <p>— Peggio! È tutto pieno di moscerini! E, poi, dobbiamo andare a chiedere l'elemosina
               dai nostri sottoposti? No, da vero! Fino a questo punto, non mi ci voglio ridurre,
               io!</p>
            <p>— E, allora, stia zitta! — le rispose la bambina.</p>
            <p>Remigio mangiò; e, poi, uscì perché non aveva sonno. Tordo gli disse:</p>
            <p>— Lo sente come piange una delle vacche? È per figliare.</p>
            <p>Anche Remigio andò nella stalla. Picciòlo e Lorenzo, reggendo un lume ciascuno,
               guardavano la vacca; che, stesa a giacere, teneva la testa alta e mugliava. L'altra
               vacca seguitava a mangiare; e si sentiva il suo mastichìo molle. Picciòlo gli
               disse:</p>
            <p>— Ha fatto bene a venire anche lei.</p>
            <p>— Figlierà stasera?</p>
            <p>— Ci deve aver poco.</p>
            <p>Lorenzo, preso dall'importanza della cosa, disse:</p>
            <p>— Io scommetto che figlia subito.</p>
            <p>Infatti, la vacca prese un'altra giacitura; come per stare più comoda; e, dopo poco,
               cominciò a fare gli sforzi con tutto il corpo che cambiava continuamente di forma; e,
               di fuori, si vedevano i rivoltoloni che faceva il vitello. Tordo disse:</p>
            <p>— Mi pare che il vitellino dentro si muova troppo. Deve farla patire parecchio.</p>
            <p>Picciòlo la guardò e aggiunse:</p>
            <p>— Speriamo che Sant'Antonio l'aiuti.</p>
            <p>Mentre parlavano a quel modo, cominciò a venire fuori una zampa. Lorenzo disse:</p>
            <p>— Bisogna tirare noi il vitello, perché questa vacca non avrebbe forza a farlo escire
               da sé.</p>
            <p>— Prendiamo un cencio, per avvolgerlo alle mani. Altrimenti, sguisciano e non si può
               fare niente.</p>
            <p>Trovarono una mezza balla, e ne fecero due pezzi: uno lo prese Lorenzo e uno Tordo.
               La vacca, come se avesse capito, si sforzava sempre di più; e la zampa si allungò.
               Allora, Tordo l'afferrò; tirandola forte tutte le volte che la madre faceva lo
               sforzo.</p>
            <p>Picciòlo gli disse:</p>
            <p>— Attento di andare a tempo con lei. Quando riposa, state fermo anche voi.</p>
            <p>Poi, apparve anche l'altra zampa; allora Lorenzo l'afferrò come Tordo. Dopo un
               minuto, il vitellino nacque. La vacca, che era stata slegata, cominciò a leccarlo. Ma
               il vitello teneva gli occhi chiusi, aveva il muso quasi bianco; e non dava segni di
               vita. Le sue gambe parevano quattro pezzi di legno bistorti; ed era così magro come
               schiacciato.</p>
            <p>— È possibile che sia morto mentre nasceva?</p>
            <p>Tordo rispose:</p>
            <p>— Un momento fa, era vivo di certo!</p>
            <p>Lorenzo disse:</p>
            <p>— Badate che questa vacca, ora che ci penso, ha figliato almeno un mese prima del
               tempo.</p>
            <p>— È stata troppo strapazzata!</p>
            <p>Remigio non aveva mai visto figliare; e gli dispiaceva per la vacca, che credendo il
               figliolo fosse vivo seguitava a leccarlo e pareva che lo volesse alzare in piedi.
               L'altra vacca aveva smesso di mangiare e guardava. Anche il vitellino comprato, dal
               suo posto, allungava il collo e non stava più fermo. Remigio disse:</p>
            <p>— Sfortunato come me non c'è nessuno!</p>
            <p>Lorenzo gli rispose, come a una litania:</p>
            <p>— Pare un destino.</p>
            <p>Tordo disse:</p>
            <p>— Speriamo che l'altra vacca, che pare più rigogliosa, ne faccia uno vivo.</p>
            <p>Picciòlo, per vederci meglio, staccò uno dei lumi; e s'inginocchiò su la paglia.
               Tordo guardava stando corpugioni, con le mani su le gambe: Lorenzo teneva una mano
               allo spigolo della mangiatoia, e Remigio guardava la vacca che gli faceva
               compassione. Se non si fosse vergognato degli assalariati, avrebbe voluto piangere
               insieme con lei; e disse:</p>
            <p>— Vorrei sapere perché tutto mi va male.</p>
            <p>Picciòlo gli rispose:</p>
            <p>— Non se la prenda troppo. Andrà bene la figliatura di quest'altra!</p>
            <p>Tordo stava zitto, perché anche a lui dispiaceva. Allora, Lorenzo disse:</p>
            <p>— Bisognerà sotterrarlo ad un olivo! Lo porteremo via domattina.</p>
            <p>— Lo vorresti lasciare tutta la notte qui?</p>
            <p>— Se lo portate fuori ora, c'è caso che qualcuno di questi cani randagi lo sciupi e
               lo mangi.</p>
            <p>— Ficchiamolo, allora, dentro una cesta ricoperta con una tavola e una pietra sopra:
               così, potrà stare tutta la notte magari nella parata.</p>
            <p>Remigio era restato sconvolto, e si sentiva tremare tutto. I muggiti della vacca gli
               facevano venire da piangere; e non poteva più guardarle gli occhi tanto afflitti che
               parevano più scuri e più fondi. Allora, salì in casa; per dire alla matrigna quel che
               era avvenuto. Luigia impallidì, ed esclamò:</p>
            <p>— Abbiamo la maledizione sopra di noi!</p>
            <p>Poi, picchiò Ilda, perché era andata nella stalla a vedere. Non l'aveva mai picchiata
               a quel modo!</p>
            <p>Remigio scese un'altra volta nell'aia, mentre gli assalariati accomodavano la cesta
               tra il muro e una ruota del carro; perché i cani non la potessero smuovere. C'era
               anche Berto, che disse a voce alta; perché fosse sentito:</p>
            <p>— Io credo che queste cose non avvengano senza che Dio non le desideri.</p>
            <p>Remigio quasi gli s'avventò, gridando:</p>
            <p>— Perché dici così?</p>
            <p>— Perché questo è il mio parere.</p>
            <p>La questione fu inevitabile:</p>
            <p>— Bada che io, fino ad ora, ti ho sempre sopportato.</p>
            <p>Anche Berto perse il lume degli occhi; e gli rispose, gridando più forte di lui:</p>
            <p>— E io ho sempre sopportato lei.</p>
            <p>— Che ho fatto io a te? Se il vitello fosse stato tuo, avresti avuto piacere di
               sentirti dire quel che tu hai detto a me?</p>
            <p>Ma Berto buttò via una fune del carro che aveva raccattato di terra, per fare posto
               alla cesta; e salì di corsa in casa. Remigio e gli altri pensarono che sarebbe
               risceso con una falce o con un pennato; e Picciòlo spinse Remigio perché se
               n'andasse.</p>
            <p>Lorenzo disse:</p>
            <p>— Quando vien la sera, il malvagio si dispera!</p>
            <p>Erano addolorati, e non volevano che Berto facesse qualche pazzia. Ma la moglie lo
               aveva agguantato per le braccia e gli fece cadere l'accetta. Egli gridava:</p>
            <p>— Lasciami fare! Non mi tenere.</p>
            <p>Alla fine, sentendo gli altri assalariati su per le scale, le disse quasi
               sottovoce:</p>
            <p>— Sarà per un'altra volta. Non la scampa.</p>
            <p>Remigio, chiusosi in camera, si guardò lungamente allo specchio; con la faccia
               scomposta; e disse a voce alta:</p>
            <p>— Perché mi odia a quel modo?</p>
            <p>Spogliandosi, preso da un malessere sempre più vivo, pensò alla vacca ed al vitello
               morto; e si sentì confortare.</p>
         </div>
         <div type="chapter">
            <head>XXV</head>
            <p>La mattina dopo egli non si sentiva disposto a riparlare per il primo a Berto; non
               aveva dormito ed era debole e stanco. Meglio che passassero alcuni giorni: intanto,
               voleva vedere come si sarebbe comportato! Ma Berto si voltava sempre da un'altra
               parte, e Cecchina lo salutava da adirata. Allora, ebbe il bisogno che qualcuno gli
               volesse bene, qualcuno che si degnasse di rincorare la sua coscienza.</p>
            <p>Andò a una specie di nascondiglio, che s'era trovato su la greppa della Tressa: come
               dentro un letto di erba; dove con il corpo aveva fatto ormai una buca.</p>
            <p>Sopra l'acqua limpida, un velo di sudicio si spezzava; trascinato via dalla corrente:
               un velo biancastro, che bucavano e tagliavano certi insetti galleggiando con la punta
               delle zampe alte. In mezzo a un prato, dall'altra parte della Tressa, c'era steso in
               terra il tronco di un melo, nero e marcio; che però aveva messo alcune foglie stente
               e di un verde patito. Mentre larghe prese di granturco luccicavano su per il poggio;
               e le ombre delle nuvole, rapide come se avessero fretta, passavano sopra l'erba e
               sopra le groppe di una mandria di bovi; salendovi come se le saltassero.</p>
            <p>La rugiada bagnava ancora le piante. I ciuffi dell'erba, specie del setolino, erano
               gremiti d'insetti. Su le cime dei pioppi, facendole tentennare, le passere andavano
               via e tornavano, a brancate fitte. Una fattoria era tutta chiusa e segregata dai suoi
               cipressi.</p>
            <p>Egli stava per assopirsi, quando Ilda, salita sopra un poggetto, parandosi il sole
               con le mani, lo chiamò. Alzandosi, le rispose:</p>
            <p>— Che vuoi?</p>
            <p>— Hanno portato una lettera.</p>
            <p>Gliela mandava l'avvocato Mino Neretti, per dirgli che andasse subito a Siena; per la
               causa della Cappuccini.</p>
            <p>La matrigna, rosa dalla curiosità, gli domandò:</p>
            <p>— È del tuo avvocato? Ho visto, dietro la busta, il suo nome a stampa.</p>
            <p>— Sì; è sua.</p>
            <p>Ma questa risposta non l'appagava: temette che lo avesse mandato a chiamare per
               l'ipoteca. E, quasi per mortificarlo di non dire tutto da sé, girandogli attorno, gli
               domandò anche:</p>
            <p>— Perché devi andare a Siena così di fretta?</p>
            <p>— C'è un'udienza al tribunale, credo.</p>
            <p>Ella finse di meravigliarsi, per farselo dire un'altra volta:</p>
            <p>— Di già?</p>
            <p>— Anche io me n'ero scordato!</p>
            <p>Si sentì subito sollevata; e, senza volere, mostrò la sua contentezza. Egli le
               disse:</p>
            <p>— Che Giulia riesca a farsi dare ottomila lire, oltre tutte le spese del processo,
               non gliene importa?</p>
            <p>Luigia arrossì.</p>
            <p>— Me ne importa, perché dovrai cavarle, in un modo o in un altro, dalla Casuccia.</p>
            <p>Quand'egli ebbe fatto un poco di strada, camminando lesto per non giungere tardi, lo
               arrivò Bùbbolo in calesse. Guidando con una mano sola, mise di passo il cavallo; e
               gli chiese:</p>
            <p>— Perché non sale con me? C'è posto anche per lei! Si metta qui! Guardi: qui ci sta
               bene! Se non accetta, mi offenderebbe!</p>
            <p>Remigio diceva di no; ma Bùbbolo cominciò perfino a bestemmiare:</p>
            <p>— Santa Madonna, né meno a dirle di venire in calesse, lei mi risponde come dovrebbe!
               Non le faccio sporcare le scarpe, e non si stanca! Venga su! Madonna dei sette
               dolori! Non mi faccia stizzire di mattinata! Non vede che ho tenuto il cavallo a
               posta, benché io abbia fretta?</p>
            <p>Allora, Remigio salì sul calesse.</p>
            <p>— Oh, ora, ha avuto giudizio! Lo vuol comprare lei questo cavallino? Glielo do per
               pochi fogli da cento, con il calesse e tutto! Badi come è bravo!</p>
            <p>Lo toccò con la punta della sferza, e il cavallo, sbruffando e dimenando la coda
               mozza, si mise a trottare; benché ci fosse molta salita.</p>
            <p>Vicini alla Porta Romana, Bùbbolo disse:</p>
            <p>— Vuol vedere come fa anche questo pezzo di erta? Vai, Lillino!</p>
            <p>Il cavallo mise giù la testa ai ginocchi e obbedì. Era baio e lucente, con le cosce
               tonde e corte; e siccome cambiava il pelo, fece impelare tutto il vestito di Remigio
               e di Bùbbolo; che disse:</p>
            <p>— Ora, quando arriviamo alla stalla, le do io una spazzola; e si pulisce. Stia
               tranquillo, così lei può andare dove vuole. Dove deve andare? Ha piacere che ce lo
               accompagni io? Per me, è lo stesso: invece di voltare il cavallo alla stalla, andiamo
               dove mi dice lei. O Chiocciolino l'ha più visto? È buono sa! Creda a me! È un poco
               imbroglione — e, qui, confuse la voce dentro una risata di gola — come bisogna essere
               noi sensali; ma le garantisco che ha un cuore d'oro. E lei se lo dovrebbe tenere
               amico. Io a lui gli voglio bene come a un fratello.</p>
            <p>Remigio, vinto il primo senso d'importunità, divenne di buon umore; e andò a trovare
               l'avvocato con la faccia quasi ridente. L'avvocato, che era arrabbiato, gli disse,
               con violenza:</p>
            <p>— Il presidente del tribunale t'ha condannato a pagare tutte le ottomila lire alla
               Cappuccini e le spese del processo.</p>
            <p>— Non c'era un'altra udienza, stamani?</p>
            <p>— Chi te l'ha detto?</p>
            <p>— M'era parso che fosse scritto nella tua lettera.</p>
            <p>— Non sai né meno leggere. Lo sapevo che non capisci niente. E te lo avevo detto che
               avresti perduto la causa. Ti sta bene! Così, imparerai a vivere.</p>
            <p>— Ma tu la prendi con me!</p>
            <p>L'avvocato lo guardò con scherno, e allungò il passo; per lasciarlo.</p>
            <p>Remigio gli andò dietro e gli chiese, quasi raccomandandosi, perché gli parlasse con
               meno collera:</p>
            <p>— Come faccio a dare ottomila lire alla Cappuccini?</p>
            <p>L'avvocato gli rispose:</p>
            <p>— Vieni al mio studio, tra una mezz'ora.</p>
            <p>— Lo sai da te che io non ho denaro.</p>
            <p>Il Neretti si fece affabile; e gli disse, sorridendo:</p>
            <p>— Se tutti i clienti fossero come te, mi metterebbe un bel tornaconto!</p>
            <p>Remigio, credendo di rammentargli una ragione bastante, gli disse:</p>
            <p>— Ma io ti sono amico!</p>
            <p>Il Neretti gli dette la mano, e lo accontentò:</p>
            <p>— Torna tra una mezz'ora allo studio. Ci penseremo insieme.</p>
            <p>Remigio si sentiva portare via la testa, e camminava senza sapere dove andasse. Gli
               pareva di fare un chilometro ad ogni passo; e, quando gli veniva all'orecchio qualche
               parola di gente sconosciuta, si sarebbe fermato, come per istinto, a raccontare
               tutto.</p>
            <p>Questa volta, non poteva sperare di nulla; e si abbandonava completamente al suo
               sentimento. Perché non era scappato la notte che la mucchia bruciava? Perché era
               tornato a Siena, se suo padre voleva morire senza farglielo sapere? Perché doveva
               diventare il padrone della Casuccia quasi di sotterfugio? Egli aveva paura di una
               cosa ignota, più consistente del suo animo. Ma, benché non avesse più pensato a Dio
               da tanti anni, non poteva credere che Dio volesse annientarlo a quel modo. Che cosa
               aveva fatto di male? Perché non poteva esistere anche la sua volontà? Ricordò,
               allora, la sorgente dell'orto, sottile come un filo, quando da ragazzo si divertiva a
               chiuderla con un poco di argilla: bastava che vi pigiasse sopra il pollice. Pensò
               anche a tutta la gente che conosceva ed era morta senza che gliene fosse importato
               nulla. Anch'egli, ora, poteva morire, e nessuno lo avrebbe rimpianto. Dopo qualche
               anno, nessuno se ne sarebbe più ricordato. Mentre la Casuccia, a ogni primavera,
               ridoventava verde e fresca; e i pioppi della Tressa si innalzavano sempre di più.
               Ora, sentiva la sua miseria!</p>
            <p>L'avvocato, vedendolo così avvilito, gli disse con una chiarezza che poteva
               rianimarlo:</p>
            <p>— Se tu vuoi dar retta a me, dovresti fare subito un'ipoteca con il Credito Fondiario
               del Monte dei Paschi. Tu hai già due cambiali da scontare, e sono sicuro che non
               avrai il denaro per tutte le scadenze. Guarda quanto è tutto insieme il denaro che
               devi dare, e fai un debito solo. È meglio. Così, ogni sei mesi, potrai pagare le
               rate; che non sono molto grosse. In tutto, mi pare che tu abbia una passività di
               quasi quattordicimila lire. Devi calcolare, poi, le dugento lire per il sensale e
               altre spese che ti possano capitare prima che il podere cominci a fruttarti. Si
               arriva, direi, a quindicimila lire. Bisogna, però, che la tua matrigna acconsenta a
               cedere il suo diritto di prima ipotecaria al Credito Fondiario. Questa è la
               condizione indispensabile. Credi che la tua matrigna acconsentirà?</p>
            <p>— Io non lo so.</p>
            <p>— Glielo domanderai più presto che è possibile. Se vuoi che la convinca io, mandala
               da me. Ma bada che anche il mio conto cresce. Ora, vai a casa e non perdere
               tempo.</p>
            <p>Senza volere, il Neretti sorrideva della sua aria sbigottita; ma egli stesso non
               sapeva come consigliarlo meglio e vedeva che sarebbe stato costretto a fargli
               vendere, o prima o dopo, la Casuccia. La sorte anche di tanti altri, che gli erano
               capitati!</p>
            <p>Remigio raccontò tutto alla matrigna; che rispose con il garbo di un'istrice:</p>
            <p>— Io, così alla sprovvista, non so quel che pensare. Domani, se tu sei proprio
               deciso, andrò dal mio avvocato; e sentirò quel che mi dice.</p>
            <p>Egli le chiese quasi con terrore, per rimproverarla:</p>
            <p>— E se l'avvocato le dicesse di no, che dovrei fare io? Dove trovo i denari?</p>
            <p>— Io agirò anche secondo la mia coscienza. Tu credi che io non pensi a quel che è
               necessario, ma non è vero. Ilda, tu non devi ascoltare. Pulisci l'insalata e voltati
               di là!</p>
            <p>Remigio disse:</p>
            <p>— Non voglio né meno io. La mandi fuori dell'uscio: alla conca.</p>
            <p>Ilda prese i cesti dell'insalata, li mise nello zinale; ed escì.</p>
            <p>— Non vorrei che ci fossero né meno i muri!</p>
            <p>— Ora siamo soli, e possiamo parlare quanto vuoi! Ma, quel che vorrei dirti, che
               sento dentro di me, lo sa soltanto il Signore!</p>
            <p>Remigio taceva. Allora Luigia gli disse:</p>
            <p>— E se io acconsento anche a farti fare questa ipoteca, me ne sarai riconoscente?</p>
            <p>Remigio gridò:</p>
            <p>— Perché me lo domanda?</p>
            <p>— Non t'arrabbiare. Ormai sono presa anch'io con il laccio al collo e devo fare quel
               che vuole il destino. Te l'ho domandato, perché avevo bisogno di sentirtelo dire
               anche con la tua voce.</p>
            <p>— Basta! Io non voglio commovermi. Lei lo sa da sé. Vado nel campo, perché ho bisogno
               di distrarmi.</p>
            <p>— Perché non resti qui con me? Pensi soltanto a distrarti per te? Credi che io non
               stia altrettanto male? Non mi lasciare sola!</p>
            <p>— È meglio che io vada a vedere quel che fanno gli assalariati.</p>
            <p>La matrigna fece il viso da piangere. Remigio le prese una mano e gliela strinse;
               dicendo:</p>
            <p>— Non capisce che se io l'ho subito tenuta in casa con me vuol dire che intendo di
               volerle bene?</p>
            <p>Un singhiozzo quasi la fece sbalzare:</p>
            <p>— Pensa che faresti un'azione, che io non mi merito!</p>
            <p>Egli rispose, chinando la testa:</p>
            <p>— Ha sempre paura!</p>
            <p>E andò nel campo; quasi allegro. Parlò con tenerezza agli assalariati; e credette di
               aver fatto pentire Berto, perché non rispondeva né meno una parola.</p>
            <p>Nell'aria era come un incendio; le galline, accovacciate sotto la parata,
               crocchiolavano di rado; quasi non avessero più voce. Sembrava che dovessero doventare
               incapaci a moversi di lì; come il muro dell'aia; come le pietre. Egli si lasciava
               prendere dal desiderio di sentirsi buono, e sognava che i pioppi della Tressa lo
               sapessero.</p>
            <p>La mattina dopo, era domenica; e mentre la gente passava per andare alla messa stava
               appoggiato a un pilastro del cancello. I contadini pigliavano anche attraverso i
               campi, per i viottoli; e alcuni dovevano guadare la Tressa. La chiesa di Colle, in
               cima a un poggetto aguzzo, tra quattro cipressi alti, con le fronde soltanto in
               punta, come pennacchi rotondi, suonava.</p>
            <p>La campagna dinanzi alla Casuccia era coltivata; ma senza case. Soltanto un
               poderuccio; che pareva ficcato dentro un cocuzzolo di creta. Punte di cipressi, in
               fila, si vedevano dietro un lungo poggio.</p>
            <p>La terra lavorata era violacea e grigia: nel grembo della valle, fino alla Tressa,
               quasi verde. Poi, salendo e allontanandosi, si inazzurrava sempre di più; a strisce;
               e il cielo era di una tinta più sbiadita.</p>
            <p>Cecchina, per timore di fare tardi, escì frettolosa dalla Casuccia; ma Gegia la
               rincorse; prendendola a braccetto per scherzo:</p>
            <p>— Non mi volete con voi? Ho la gamba buona anch'io!</p>
            <p>Portavano tutte e due il cappello di paglia con i nastri di seta bianca, larghi,
               scendenti sul vestito nero, più giù dei fianchi; e chiacchierarono, ridendosi, fino
               alla chiesa. Le ragazze si tenevano per mano, a quattro o cinque per volta; e i
               giovanotti le facevano sghignazzare; ma, poi, quand'era troppo, camminavano più piano
               perché quelli passassero avanti e le lasciassero stare.</p>
            <p>Dinda portò con sé Moscino; Lorenzo e Tordo erano andati a Siena. Berto arrivò,
               secondo il solito, fino alla chiesa; ma senza entrare.</p>
            <p>Picciòlo, che prima aveva voluto portare la semola al vitellino, fece tardi; e si
               abbottonava le maniche della camicia camminando. Poi, infilandosi la giubba, disse a
               Remigio:</p>
            <p>— E lei perché non viene mai?</p>
            <p>Remigio si sentì prendere da un sentimento, al quale non aveva mai voluto dare retta;
               e desiderò di credere. Avrebbe voluto rispondere: "aspettami"; ma, invece, sorrise
               impacciato, e basta.</p>
            <p>Picciòlo, vedendo la sua indecisione, gli disse un'altra volta:</p>
            <p>— Venga con me!</p>
            <p>— Ormai, no.</p>
            <p>— Crede che non le farebbe bene venire alla messa? Dopo, ci si sente meglio. Via! Non
               si lasci prendere dalla svogliatezza! Non crede in Dio?</p>
            <p>— Non vengo!</p>
            <p>Picciòlo, credendo che si fosse avuto a male della insistenza, gli disse parlando
               lentamente; per dare risalto alle parole:</p>
            <p>— Mi perdoni se mi son permesso di consigliarla così! Ma dal tetto in su nessuno sa
               quanto ci è.</p>
            <p>— Anzi, avete fatto bene.</p>
            <p>E gli porse la mano. Picciòlo s'era dimenticato di mettersi dritto il cappello; e
               camminava mezzo sciancato; dondolando le braccia avanti e indietro. A forza di
               vangare, un ginocchio cominciava a volergli rimanere piegato; e anche le mani gli si
               erano storte. Altri vecchi, che passavano per andare alla messa, s'erano conciati
               anche peggio, sempre di più; con la testa in avanti, per lo stare curvi a
               zappare.</p>
            <p>Le donne, invece, pareva che si scorciassero; con le mani e i fianchi deformi.
               Avevano la faccia del colore delle mele cotte, e parecchie con una gamba più corta e
               una più lunga.</p>
            <p>Passarono anche la moglie e la cognata del padrone di San Lazzaro, che dal grasso
               potevano a pena muoversi; con un ombrellino di fuori bianco e di sotto verde; e la
               serva, dietro, a due passi di distanza, con le mani sul ventre.</p>
            <p>Escirono dal cancello anche Luigia e Ilda.</p>
            <p>L'azzurro brillava; i poggi e i cocuzzoli di argilla, un poco glauchi e un poco
               cinerei, abbaglianti, s'ammucchiavano sempre più alti e più chiusi, verso Siena;
               tutta rossa; fatta con i mattoni di quell'argilla cotta.</p>
         </div>
         <div type="chapter">
            <head>XXVI</head>
            <p>Giulia era stata due giorni a letto, e il Crestai quando non era in tipografia non si
               moveva mai dalla sua camera.</p>
            <p>Soltanto allora cominciavano ad amarsi da vero; e sapevano indovinare i loro
               pensieri. La sera, sentivano cantare da dentro le osterie; e pareva che tutte quelle
               casupole di Via dei Pispini, con i muri sottili, tremassero alle voci di briachi;
               come se anch'esse avessero bevuto con tutti i loro pigionali.</p>
            <p>A pena ella poté stare in piedi, andò con lui dall'avvocato Boschini, e riescirono a
               farsi promettere che si sarebbe occupato della causa con più impegno.</p>
            <p>— Anche perché — egli disse — il mio conto lo dovrà pagare il Selmi; e da lui mi farò
               pagare molto meglio! Si crede di essere un signore, ma io gli farò provare le prime
               durezze della vita. Non è giusto che egli si goda quello che non doveva essere suo!
               Avrebbe dovuto darle le ottomila lire senza che ce lo costringessimo noi; ma si
               pentirà di averla fatta aspettare! Le farò avere anche tutti i frutti, fin dalla
               morte del signor Giacomo. Ed è giusto!</p>
            <p>Egli, perciò, fermò il Neretti in strada, e gli disse:</p>
            <p>— Mi meraviglio che tu non abbia capito che qui si tratta di un dovere, quasi morale,
               del tuo cliente!</p>
            <p>Il Neretti gli rispose, sorpreso di sentirgli fare quei discorsi:</p>
            <p>— Mi pare che tu sia già più che a mezzo del tuo intento! Io voglio, però, che la
               causa continui perché avete chiesto troppo.</p>
            <p>— I testimoni, mio caro, hanno detto le cose come stanno.</p>
            <p>Il Neretti si mise a ridere:</p>
            <p>— Bisognerebbe vedere se i tuoi testimoni...</p>
            <p>Ma il Boschini non ne volle parlare e gli rispose:</p>
            <p>— Noi non possiamo discutere dei testimoni; dal momento che il Selmi non ha potuto
               dimostrare niente in contrario. Io volevo dirti che tu lasciassi, ormai, dare la
               sentenza; anche per risparmiargli altre spese; perché tu sai come me che non può
               essere dubbio l'esito della causa.</p>
            <p>— Come tu difendi la Cappuccini, io difendo il Selmi!</p>
            <p>— Verrò a trovarti, per riparlarne.</p>
            <p>E si salutarono.</p>
            <p>Quando il tribunale ebbe condannato Remigio, Giulia lo seppe subito; perché il
               Crestai andava tutti i giorni ad informarsi dall'avvocato. Salì in casa di lei, a due
               scalini per volta. Giulia fu presa da una gioia convulsa, e non sapeva fare altro che
               stringergli con le unghie le braccia. Si riebbe, subito, di salute; e pareva perfino
               più giovane.</p>
            <p>Ma l'odio di Berto s'era fatto sempre più forte; e, quando vedeva Remigio nel campo,
               gli veniva voglia di avventarglisi.</p>
            <p>Il lunedì mattina, Remigio gli disse di prendere l'accetta e di andare con lui a
               buttare giù una cascia, con la quale voleva rifare il timone del carro. Berto aveva
               il cuore grosso e gli tremava: il respiro pareva che glielo spezzasse. Cecchina gli
               disse:</p>
            <p>— Non andare tu: digli che vada con Tordo.</p>
            <p>— Ci vado io, invece!</p>
            <p>La donna non osò guardarlo in faccia, e non gli disse altro. Si mise a sedere, perché
               le girava la testa; e non poteva stare sola.</p>
            <p>Remigio aspettava Berto in mezzo all'aia; e, quando lo vide, gli disse:</p>
            <p>— Possiamo andare.</p>
            <p>Si guardava attorno, come se qualcuno dovesse venire a chiamarlo; e gli venne in
               mente di dire a Luigia che egli andava giù con Berto alla proda del confine. Perciò
               si soffermò; ma cambiò subito pensiero.</p>
            <p>Camminava avanti all'assalariato, e voleva voltarsi per sorridergli; ma non poteva,
               ed aveva paura. In certi momenti, non l'udiva né meno, benché gli si avvicinasse
               sempre di più.</p>
            <p>Quando furono alla proda, pensò: "Quest'altre cascie, tra due anni, saranno
               cresciute!" Vide un pero giovane, che ancora non aveva il pedano forte, e pensò:
               "Farà presto le pere, e sono di qualità buona!".</p>
            <p>Berto guardava il ferro dell'accetta e lo lisciava con una mano: il ferro, arrotato
               da poco, luccicava.</p>
            <p>Intanto, non c'erano più le zolle dell'aratura, e su la proda i piedi ci spianavano
               bene.</p>
            <p>Remigio seguitava a camminare avanti. Allora, infuriatosi, Berto gli dette l'accetta
               su la nuca.</p>
            <p>Qualche ora dopo, venne una grandinata.</p>
            <p>I pampini e l'uva acerba si sparpagliarono su la terra; insieme con le rame dei
               frutti schiantati.</p>
            <p>Luigia, piangendo abbracciata ad Ilda, mandò Picciòlo e Lorenzo a coprire Remigio con
               l'incerato del carro.</p>
         </div>
      </body>
   </text>
</TEI>
