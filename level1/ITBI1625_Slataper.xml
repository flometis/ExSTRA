<?xml version="1.0" encoding="UTF-8"?>
    <?xml-model href="../../Schemas/eltec-1.rng" type="application/xml" 
            schematypens="http://relaxng.org/ns/structure/1.0"?>
    <?xml-model href="../../Schemas/eltec-1.rng" type="application/xml" 
            schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0" xml:id="ITBI1625" xml:lang="it">
   <teiHeader>
      <fileDesc>
         <titleStmt>
            <title>Il mio Carso: edizion ELTeC</title>
            <author>Slataper, Scipio (1888-1915)</author>
            <respStmt>
               <resp>ELTeC encoding</resp>
               <name>Lou Burnard</name>
            </respStmt>
         </titleStmt>
         <extent><measure unit="words">27440</measure></extent>
         <publicationStmt><publisher ref="https://distant-reading.net">COST Action "Distant Reading for European Literary History" (CA16204)</publisher><distributor ref="https://zenodo.org/communities/eltec/">Zenodo.org</distributor><date when="2019-11-14"/><availability><licence target="https://creativecommons.org/licenses/by/4.0/"/></availability><ref type="doi" target="https://doi.org/10.5281/zenodo.3462435"/><!--Published as part of ELTeC : --></publicationStmt>

         <sourceDesc><bibl type="unspecified">
               <title>Il mio Carso</title>
               <author>Slataper, Scipio</author>
               <respStmt>
                  <resp>editor</resp>
                  <name>Isnenghi, Mario</name>
               </respStmt>
               <publisher>A.Mondadori</publisher>
               <pubPlace>Milano</pubPlace>
               <date>1993</date>
            </bibl><bibl type="firstEdition"><date>1912</date></bibl></sourceDesc>
      </fileDesc>
      <encodingDesc n="eltec-1">
         <p><!--Tutti i materiali paratestuali della fonte cartacea non riconducibili alla responsabilità dell'autore dell'opera sono stati soppressi nella versione digitale Livello medio: controllo a video con collazione con edizione di riferimento I simboli di citazione e di discorso diretto presenti sulla fonte cartacea sono stati rappresentati sulla versione digitale I trattini di sillabazione a fine riga sono stati soppressi e le parole ricomposte Classificazione generi BibIt--></p>
      </encodingDesc>
      <profileDesc xmlns:e="http://distantreading.net/eltec/ns">
         <langUsage>
            <language ident="ita">Italiano</language>
            <language ident="ger">Tedesco</language>
         </langUsage>
         <textDesc>
            <e:authorGender key="M"/>
            <e:size key="short"/>
            <e:canonicity key="high"/>
            <e:timeSlot key="T4"/>
         </textDesc>
      </profileDesc>
      <revisionDesc><change when="2019-11-14">Checked by releaseChecker script</change>
         <change when="2018-11-24">LB: convert to eltec </change>
         <change when="1999-01-01">TIL: Digitalizzazione</change>
         <change when="1999-01-01">TIL: Correzione linguistica</change>
         <change when="2005-05-23">Carla Deiana BIBIT: Validazione</change>
         <change when="2005-05-20">Valeriano Fiori BIBIT: Revisione codifica XML</change>
         <change when="2000-02-28">Livia Frare BIBIT: Codifica XML - Codifica SGML del testo in base
            al livello 1 del progetto TIL.</change>
      </revisionDesc>
   </teiHeader>
   <text>
      <front>
         <div type="liminal">
            <p>A Gioiella</p>
         </div>
      </front>
      <body>
         <div type="chapter">
            <head>Parte prima</head>
            <p>Vorrei dirvi: Sono nato in carso, in una casupola col tetto di paglia annerita dalle
               piove e dal fumo. C'era un cane spelacchiato e rauco, due oche infanghite sotto il
               ventre, una zappa, una vanga, e dal mucchio di concio quasi senza strame scolavano,
               dopo la piova, canaletti di succo brunastro.</p>
            <p>Vorrei dirvi: Sono nato in Croazia, nella grande foresta di roveri. D'inverno tutto
               era bianco di neve, la porta non si poteva aprire che a pertugio, e la notte sentivo
               urlare i lupi. Mamma m'infagottava con cenci le mani gonfie e rosse, e io mi buttavo
               sul focolaio frignando per il freddo.</p>
            <p>Vorrei dirvi: Sono nato nella pianura morava e correvo come una lepre per i lunghi
               solchi, levando le cornacchie crocidanti. Mi buttavo a pancia a terra, sradicavo una
               barbabietola e la rosicavo terrosa. Poi son venuto qui, ho tentato di addomesticarmi,
               ho imparato l'italiano, ho scelto gli amici fra i giovani più colti; ma presto devo
               tornare in patria perché qui sto molto male.</p>
            <p>Vorrei ingannarvi, ma non mi credereste. Voi siete scaltri e sagaci. Voi capireste
               subito che sono un povero italiano che cerca d'imbarbarire le sue solitarie
               preoccupazioni. E' meglio ch'io confessi d'esservi fratello, anche se talvolta io vi
               guardi trasognato e lontano e mi senta timido davanti alla vostra coltura e ai vostri
               ragionamenti. Io ho, forse, paura di voi. Le vostre obiezioni mi chiudono a poco a
               poco in gabbia, mentre v'ascolto disinteressato e contento, e non m'accorgo che voi
               state gustando la vostra intelligente bravura. E allora divento rosso e zitto,
               nell'angolo del tavolino; e penso alla consolazione dei grandi alberi aperti al
               vento. Penso avidamente al sole sui colli, e alla prosperosa libertà; ai veri amici
               miei che m'amano e mi riconoscono in una stretta di mano, in una risata calma e
               piena. Essi sono sani e buoni.</p>
            <p>Penso alle mie lontane origini sconosciute, ai miei avi aranti l'interminabile campo
               con lo spaccaterra tirato da quattro cavalloni pezzati, o curvi nel grembialone di
               cuoio davanti alle caldaie del vetro fuso, al mio avolo intraprendente che cala a
               Trieste all'epoca del portofranco; alla grande casa verdognola dove sono nato, dove
               vive, indurita dal dolore, la nostra nonna.</p>
            <p>Era bello vederla seduta nella larga terrazza spaziante su enormi spalti le montagne
               e il mare, lei secca e resistente accanto all'altra mia nonna, la veciota venesiana,
               rubiconda e spensierata, che aveva quasi ottant'anni e le si vedeva ancora il forte
               palpito azzurrino del polso sollevarsi e cadere nella pelle morbida come una foglia.
               Questa mi parlava dell'assedio di Venezia, del sacco di patate in mezzo la cantina,
               della bomba che fracassò un pezzo di casa. E aveva un fazzolettino bianco sui pochi
               capelli fini, ed era allegra. Quando veniva a mangiare da noi, babbo le diceva
               sempre: “Beati i oci che i la vedi”.</p>
            <p>Ma allora essa non m'interessava. Io filavo in campagna a giocare con gli alberi.</p>
            <p>Il nostro giardino era pieno d'alberi. C'era un ippocastano rosso con due rami a
               forca che per salire bisognava metterci dentro il piede, e poi non potendolo più
               levare ci lasciavo la scarpa. Dall'ultime vette vedevo i coppi rossi della nostra
               casa, pieni di sole e di passeri.</p>
            <p>C'era una specie di abete vecchissimo, su cui s'arrampicava una glicinia grossa come
               un serpente boa, rugosa, scannellata, torta, che serviva magnificamente per le salite
               precipitose quando si giocava a 'sconderse. Io mi nascondevo spesso su quei vecchio
               cipresso ricco di cantucci folti e di cespugli, e in primavera, mentre spiavo di
               lassù il passo cauto dello stanatore, mi divertivo a ciucciare la ciocca di glicine
               che mi batteva fresca sugli occhi come un grappolo d'uva. Il fiore del glicine ha un
               sapore dolciastro-amarognolo, strano, di foglie di pesco e un poco come d'etere.</p>
            <p>C'erano anche molti alberi fruttiferi, moli, ranglò, ficaie, specialmente. Appena i
               fiori perdevano i petali e i picciòli ingrossavano, io ero lassù a gustarli, non
               ancora acerbi. Acerbi son buoni! il guscio del nocciolo è ancora tenero, come latte
               rappreso, e dentro c'è un po' d'acqua limpidissima e ciucciosa. Poi, dopo qualche
               giorno, quando la mamma è uscita di nuovo per andare dalla zia, essa diventa una
               gomma gelatinosa dolce a sorbirsi con la punta della lingua. Ma la carne com'è buona,
               così aspra. Prima il dente ha paura di toccarla, e la strizza guardingo, mentre la
               lingua riccamente la inumidisce e assapora la linfa delle piccole punture. Poi la si
               addenta. Le gengive bruciano, i denti si stringono l'uno addosso dell'altro, si fanno
               scabri e ruvidi come pietre, e tutta la bocca diventa una ricca acqua.</p>
            <p>Ma quando viene l'estate, per arrivare i pochi frutti rimasti bisogna essere ghiri.
               Andare dove gli uccelli non hanno paura, perché non sono abituati a trovarvi anche
               lassù. Alla biforcazione delle due frasche più alte mi tenevo agganciato con un piede
               e bilanciandomi con la destra distesa procedevo a modo di bruco con la sinistra sulla
               fraschetta svettante, trattenendo il respiro - finché arrivavo al punto dove si
               piegava e a poco a poco s'avvicinava fino alla mia bocca. Qualche volta dovevo
               lasciarla riscattar via perché la nonna sgridava: “Fioi, ve 'mazarè su quei alberi!”.
               Allora stavo zitto, rosso, e scivolavo giù fluendo.</p>
            <p>E c'era anche, accosto al muro della strada, un tasso baccata che scortecciavo
               facilmente a larghi brani per vederlo più pulito e più rossiccio. Aveva, al terzo
               piano, due rami come un letto, e lì dormivo qualche dopopranzo; oppure contemplavo
               tronificante la mularia stradaiola che faceva a ruffa di sotto per agguantare le
               bacche rosse che buttavo giù da signore. (Io non le mangiavo, mi schifavano.) Poi
               imbaldanzita cominciava a fiondar sassi, e lo allora, saltato giù come un demonio,
               correvo al portone, ne strappavo la verghetta di ferro che serviva da chiavistello, e
               giù a rotta di collo per le strade, fino quasi al centro della città, con una
               maglietta e calzoncini a righette bianche e blu, lunghi riccioli biondi, urlando:
               “daghe! daghe!”. E alla sera m'addormentavo disteso sul letto, mentre ancora mamma mi
               levava le calze piene di terriccio e ghiaiola. Cara e buona mamma mia.</p>
            <p>La mularia! Fecero la guerra a terribili sassate in Sanza, un'antica fortezza
               triestina diroccata, accanto alla nostra campagna. Li sentimmo urlare, correre,
               massacrarsi. Erano italiani e negri. Vinsero gl'italiani. E uno d'essi scendeva col
               collo rotto e cantava cadenzatamente: “Ma tanto mi go vinto ! ma intanto mi go
               vinto!”. Io vidi tutta la guerra abissina su una grande carta geografica che babbo
               aveva inchiodato nella nostra camera, e ci spiegava, tenendo mano il Piccolo, dove
               gl'italiani procedevano. Di sotto c'erano, a cavallo, con piume in testa e neri in
               viso, Menelik, ras Alula: e io gli bucavo il naso con lo spillo delle bandierine. Ero
               molto contento che gl'italiani vincessero. Credo d'aver pregato per loro.</p>
            <p>Allora credevo in Dio e pregavo ogni sera “Padre nostro che sei nei cieli”, e poi
               stringevo gli occhi, stavo fermo fermo, pensando soltanto quella persona che
               desideravo Dio amasse. E questo era pregare. E pregavo per la mia bella Italia, che
               aveva una grande co razzata, la più forte del mondo, che si chia mava Duilio. La
               nostra patria era di là, oltre il mare. Invece qui, mamma chiudeva le per siane alla
               vigilia della festa dell'imperatore perché noi non s'illuminava le finestre e si te
               meva qualche sassata.</p>
            <p>Ma l'Italia vincerà e ci verrà a liberare. L'Italia è fortissima. Voi non sapete
               cos'era per me la parola "bersagliere".</p>
            <p>La nostra casa era bella e patriarcale. L'atrio era come un grande tempio, arioso,
               intorno a cui giravan le scale con le balaustre bianche, incorniciate di legno
               lustro, giallo bruno. D'inverno il sole entrando per i finestroni cercava di scaldare
               i cacti sgonfi di zio Daghelondai. Era la casa del nonno in cui abitavano i molti
               figliuoli del nonno, e i molti nipoti.</p>
            <p>La domenica e le feste il nonno sedeva a capo della tavola parentale, laggiù in
               fondo. Era alto di torace con un viso largo e indulgente e una gran barba
               bianchissima. Guardava contento i suoi figliuoli e le loro donne. Quanti cari parenti
               erano seduti intorno alla tavola nella gran sala domenicale! Tutti erano seduti al
               loro posto, e quando altri venivano, si aggiungeva un'asse alla tavola e si prendeva
               una più lunga tovaglia dall'armadio. Perché i nostri parenti erano molti, e
               arrivavano da Zagabria , da Padova, dall' America e portavano baicoli e
               giocattoli.</p>
            <p>C'era zio Boto, intorno a quella tavola, che faceva quadri e ci contava le avventure
               di Satumino Farandola, e zia Tilde con due grandi occhi dolci, color mare, e
               Biancolina, cuginetta, che stava sempre con mio fratello e io cercavo rabbioso di
               sapere i loro segreti, e zio Daghelondai che ci diceva sempre con voce burbera:
               “Turco alla predica! Daghelondai!”, e io ridevo e mio fratello saltava spiritato
               pestando i piedi, e zio Guido, e zio Feliciano, e zia Mima, e Mario e Bruno, la
               nonna, zia Bice, papà, Toci, mamma. E zia Ciuta, prosperosa e matronale. Aveva uno
               sguardo benefico, e le cose diventavan facili e semplici com'ella ne parlava.</p>
            <p>E quando tutti avevan già finito di mangiare e bevevano il caffè fumando i lunghi
               sigari virginia, la porta si apriva con grande sforzo e tu entravi nel tuo
               grembiulino candido con alle spalle i bei nastrini rosa, dormiglioso Pipi. Eri bello
               e sano, coi capelli biondi e le gambocce nude, la giovane carne ancora tiepida di
               sonno. I tuoi occhi strani, inquieti o estatici, guardavano contenti la bella
               tovaglia bianca che aspettava ancora te prima d'esser portata via, e i tanti piatti
               che papà aveva coperti con altri piatti a rovescio per conservarti calde le
               vivande.</p>
            <p>E ti annodavano un tovagliolone odoroso di lavanda, ti mettevano davanti i lunghi,
               teneri risi nel grasso brodo di pollo; la coscia di pollo e l'ala per i tuoi denti
               aguzzi; l'ombolo liscio cosparso dalla salsa di capperi; le rosse ciliege carnose, a
               ciocche, con cui t'orecchinavi deliziato del loro fresco; il fettone di torta, la più
               grande fetta che il nonno tagliava apposta per te. E tu zitto, metodico, grave,
               sparecchiavi tutto senza domandare cos'era. Ma tutto ti piaceva, e tutto bastava
               appena per una corsa in giardino. Eri sano e forte; i tuoi compagni ti nominavano
               subito comandante, poiché li vincevi in corsa, in lotta e in tirar sassi. Eri buono,
               e tutti ti volevano bene.</p>
            <p>Steno, Gigetto, Toci, Oidecani, Eugenio, Vincenzo, Scarpa, Pipi op-là, in acqua, in
               acqua! Oggi si combatte per l'onore del club “Dagli !”.</p>
            <p>Schizza il mare a ondate quando il “Dagli!” si butta a testa giù dalle palafitte. il
               panciuto col cappello di paglia stinta che prima d'adagiarsi nell'acqua bagna
               igienicamente l'ombilico e la fronte, scappa via impaurito dal nostro tuffo. Scappan
               via tutti i pacifici bagnanti dalla zattera, dalla corda, dal trampolino, perché
               nessuno sa dove oggi il “Dagli!” ha deciso di domiciliarsi, nessuno sa che nuova
               invenzione porta oggi il “Dagli!”mentre si tuffa ridendo dalle palafitte.</p>
            <p>Il mare schizza di gioia, e spuma. Ché il mare non ama il lento arranchìo asmatico
               dei vecchi, lo sbattacchìo affannoso degli inesperti. Ama il mare d'essere tagliato,
               battuto, disfatto da gambe muscolose e braccia bronzine. Ama la serena irrequietezza
               della gioventù, che lo penetra in tutti i sensi ridendo, bevendolo, sprizzandolo
               dalla bocca in lunghi zampilli. Ama i freschi occhi spalancati in corsa tra le
               profondità e l'alighe.</p>
            <p>Avanti delfinotti! Oggi si combatte per l'onore del “Dagli!”. Perché il “Dagli!”
               domenica scorsa, buttandosi giù a gnocco in fila ordinata dalle palafitte, spruzzò
               allegro le nude corpora dei conti e signori tedeschi che non lo lasciarono passare,
               seccati, l'angolo delle palafitte. Protestarono a terra, e il direttore minacciò
               d'impedire il bagno al “Dagli!”. Oggi è giorno di vendetta.</p>
            <p>Le ondate si gonfiano da Salvore per far più turbolenta la battaglia. I signori
               tedeschi sono in acqua e procedono ridendo ironici nei loro mustacchi. Ah, ah!... uno
               ha la reticella sul labbro superiore per tener assettato il diritto mustacchio.
               Dagli, dagli!</p>
            <p>“In semicerchio! Schizzo lento e stretto! Mirare gli occhi! Procedere in ordine,
               serrando.” E rispondemmo al nostro capo:“Dagli!”.</p>
            <p>Codeste sono le schizzate dei tedeschi! Flosce e piatte come carnume di medusa. Ma
               queste del “Dagli!” van dritte e elastiche come colpi di fionda. Aspra salsedine
               nelle pupille bionde dei tedeschi!</p>
            <p>“Attenti! Serrare!” Ché il nemico smaniante si butta addosso ai nostri primi e li
               affonda. Dagli! dagli! da...</p>
            <p>Giù. Sento sul collo l'unghiata di rabbia del tedesco setoloso e l'acqua che si rompe
               sotto il mio corpo. Tocco fondo. Due gambe mi tengono fisso quaggiù. Il mare turbina.
               M'accuccio, agguanto una gamba, e giù te, porco! “Viva il Dagli! Da...”</p>
            <p>Giù. Su. Dagli, dagli!</p>
            <p>“Al largo!” Steno è sparito dopo aver gridato l'ordine. Noi sappiamo perché.
               D'improvviso uno dopo l'altro i tedeschi rapidissimamente piombano in fondo, tirati
               da qualche polipo mostruoso. “là Steno! Viva Steno! Dagli!”</p>
            <p>Ora li massacriamo. Metri d'acqua si rovesciano sulle bocche affannose. Gli occhi
               biondi non vedono più. Si voltano e fuggono. E ora comincia il colpo della ritirata.
               Steno l'ha inventato, perché il “Dagli!” non può dar quartiere prima della
               sponda.</p>
            <p>Freddo, calmo, metodico colpo di ritirata! I tedeschi fuggono, ma uno per uno li
               stiamo dietro le spalle, e scattando nell'acqua con i piedi ci rovesciamo giù a
               braccia larghe intorno al loro capo. L'acqua aguzza rompe nell'orecchie, negli occhi,
               nella bocca, nel naso. il tedesco respira. E sciampf! nella bocca aperta. E sciampf
               negli occhi brucianti. Nelle sorde orecchie. Sciampf. Sciampf.</p>
            <p>Viva il “Dagli!”.</p>
            <p>Chi resisteva al “Dagli!”, amici d'una volta? Chi era capace di stare sott'acqua come
               Toci, quando il barbuto Calligaricicicich cercava di affogarlo con dieci, venti
               tocciade consecutive? Ed egli gli respirava in faccia:“cih, cih, cich,” e rispariva.
               Chi sapeva dar schizzata più tagliente di Vincenzo? Era come una fiatata di mostro
               marino la mezzaluna di mare che balzava su, sotto le sue mani a cuneo rovesciato. E
               Steno notava sott'acqua per un minuto, e Pipi era come un piccolo pescecane
               predace.</p>
            <p>E se uno di noi cedeva nella lotta, per sette giorni doveva passare attraverso il
               fuoco di fila dei compagni. Perché il ldquo;Dagli!” era una società con leggi severe,
               e nessuno s'arrischiava di disobbedire al nostro capo.</p>
            <p>Ora Steno, il nostro capo, è morto. Era un professore che s'è ammazzato,
               nevrastenico.</p>
            <p>E raccontavo belle storie ai piccoli cugini che m'ascoltavano accoccolati d'intomo,
               nell'ombrosa veranda sul mare. Il mare stava zitto, ascoltando. La casa vicino a lui,
               dove abitò Tartini, aveva chiuse tutte le persiane e dormiva, bianca nel sole, con
               gli zii e gli altri villeggianti. Silenziose erano le larghe camere matrimoniali
               sostenute da travoni squadrati. Era l'ora del caldo e del riposo. La terra s'ampliava
               nella distesa del sole. Il cielo era chiuso e grave. Neanche una vela sul mare.
               Tacevano le vespe e i bombi. Un frutto tonfava giù dal ramo. Era il grande silenzio
               infocato, quando gli occhi dei colombi stanno chiusi sotto l'ala e il bue rumina
               accosciato corpulento sulla paglia fresca.</p>
            <p>Ma solo i bimbi in quell'ora si buttano nei prati come un ciapo di storni autunnali e
               saccheggiano le ficaie, stroncando i rami aridi, perché anche il padrone dorme, il
               signor Vatta dagli occhietti di gobbo. E poi si raccolgono, a tasche piene, nella
               veranda ombrosa e Scipio conta una bella, strana, lunga storia.</p>
            <p>E' una storia che continua ogni giorno e non finisce più. Nella piccola capanna del
               bosco è nato un eroe, forte come cento leoni e furbo come cento volpi. Le sue
               avventure fanno sgranare gli occhi di stupore, ridere di allegria chi ascolta. E' un
               ragazzo bello, sereno, buono. E' quello che tutti desiderano d'essere.</p>
            <p>E dopo due, tre ore zia Ciuta chiamava ch'era lettera per me, e mi portava contenta
               la lettera di mamma. Cara mamma mia. Tu allora preparavi, nel grande caldo d'agosto,
               le casse per il trasloco. Bisognava andar via dalla casa dov'erano nati i tuoi figli.
               Sì, mi ricordo che prima di partire avevo visto che rompevano i muri e i viali del
               giardino per i tubi dell'acqua, del gas; e lavoravano muratori, meccanici, falegnami,
               vetrai, tappezzieri, terrazzieri. Mi divertivo vederli lavorare. Ma noi s'andava via
               perché il nonno era morto e venivano a stare altri parenti, più ricchi.</p>
            <p>E io, tornato da Strugnano, fui molto contento di trovarmi in una campagna cento
               volte più grande, con infiniti frutti e viti, e molti compagni di gioco. il giorno
               che arrivai arrivò pure, vestita d'una camicia rossa e tocco da fantino, la nipote
               del padron di casa. Ucio la guardava, un po' commosso, fra i viticci del
               capannuccio.</p>
            <p>Bella è la vendemmia. Oltre i vignali vanno grida e risate; i cani sbalzano,
               accucciandosi sulle zampe davanti, da questo a quel gruppo di vendemmiatori, e i
               passeri frullano sbandati. li padrone eccita: “Dai, dai, dàghe, dàghe, forza, Prr,
               prr, prr, dai, dai!”</p>
            <p>Le labbra e il mento sono appiccicose di miele stillato, e le mani, la maglia, il
               manico della roncola, i pampani, le brente, i carri. Tutto è una gomma rossastra. E
               ci si lava pigiando a palme aperte gli scricchiolanti grappoli nella brenta.</p>
            <p>Buona è l'uva, addentata a grani dal tralcio, mentre dagli occhi sgocciola il sudore
               e la palma della mano è stanca della roncola. Ma ancora questo filare, ancora questa
               vite, ancora questo grappolo! Qua con una brenta! Alloo! E, tornati giù sbalzellando,
               il pane e il brodo sono buoni come mai. Si gode della bella tovaglia bianca sotto la
               lampada. Domani si ricomincia.</p>
            <p>Piovigginava a stento. Sulla melma del piazzale sfilavano due strisce giallastre di
               luce. Entrai nella cantina.</p>
            <p>“Bonasera!” “Ah!; bonasèra!”</p>
            <p>La cantina era bassa. Nel mezzo, su una botticella fumazzava una fiamma rossastra di
               petrolio. Il padron di casa sedeva vicino alla fiamma, con un bicchiere in mano. Nel
               volto era del color dei fondi violacei di botte.</p>
            <p>Tutt'intorno gravavano grandi botti brune e tini panciuti. Su i muri, nei cantoni,
               tra l'inferriata del finestrino murato c'erano mille ragnateli stracciati e
               aggomitolati dalla polvere. Una gatta baia sotto le botti annusava indolente ma
               nervosa l'odor di pantigane che impregnava l'aria.</p>
            <p>Uno degli uomini che si rimboccava su i calzoni a sforzo, perché la dura coscia non
               voleva cedere, alzò gli occhi, guardandomi.</p>
            <p>Vila era lassù, in piedi, sui tronchi squadrati che reggevano i tini. Era dritta e
               fresca, nella sua camicia rossa, e mi sorrise.</p>
            <p>lo ero un timido bimbo. E lei mi disse piano: “La salti su”.</p>
            <p>I bei grappoli pieni che avevamo colti ieri si pigiavano nel tino. Spilluccammo i
               grani più grossi , stufi d'uva. Mi dette un grano tondo, grosso come una noce,
               limpido.</p>
            <p>Disse: “La guardi che man che go!”. Piccole, ma di pelle callosa, tagliuzzata alla
               punta delle dita, nera di pentole, le unghie rosicchiate. Disse poi: “Lei la ga bele
               man”. Poi gridò: “Ala, Toni, scuminziemo!”.</p>
            <p>Lo zio di Vila, il padron di casa, pulì un bicchiere con la fodera della giacca e
               m'offrì da bere. Bevvi.</p>
            <p>Zappavano l'uva, curvi, aggrappati sull'orlo del tino, anelando come i taglialegna.
               Le gambe pelose, rosse, alternavan la battuta con frenesia, e il tino si squassava
               sotto i colpi. Gli acini e i gusci e il succo schizzavano tra le larghe dita dei
               piedi. Vila stava dritta, tenendosi sul tino. Le sue unghie eran diventate rosse. Poi
               le gambe degli zappatori scomparvero fino alla coscia nello sguazzacchio vinoso. il
               doppio colpo divenne metodico, come di stantuffo. Pesante e uguale.</p>
            <p>Lo zio di Vila beveva, radendosi il succo dai mostacchi setolosi con il dorso della
               mano. il suo grifo era rosso.</p>
            <p>Il mosto bolliva nelle botti aperte, sciamante di moscerini ubbriachi. Assorbivo un
               caldissimo odore asfissiante. Gli uomini s'accendevano. Rovesciarono una brenta piena
               di mosto, e il vino schizzò a ondata sull'uomo e sul muro, corse a rivoletti
               impetuosi, tinse la gatta spaurita. Uno si buttò per terra a sorbire la motriglia
               vinosa.</p>
            <p>Il padron di casa bestemmiò, rise, mi tese un bicchiere di mosto. Bruciava. La
               cantina era bassa e rossastra.</p>
            <p>“Vila, un toco de legno per la bota!” lo corsi prima di lei, per scappar via; ma ella
               mi rincorse. Pioveva. La notte era oscura e fangosa. Scridivano gli agostani. Mi
               prese per mano e correndo mi baciò il braccio nudo, sgocciante d'acqua.</p>
            <p>lo dissi: “Vila” a bassa voce, meravigliato. Nella cantina gli uomini zappavano
               ritmicamente, il padron di casa beveva, la gatta si leccava il pelo intriso.</p>
            <p>Mi sedetti contento per terra. Correvo per una lunga strada piena di sole. Correvo,
               correvo.</p>
            <p>Quando il sole è alto nel luglio, correndo nei prati l'uomo si ferma perché il
               respiro è pieno d'un veleno e d'un calore cosi dolci e forti ch'egli deve sdraiarsi
               nel sole e dormire. Chiude gli occhi, e le palpebre gli fiammeggiano come cielo
               infocato, e da tutte le parti s'alzano vampate immense barcollanti d'albero in
               albero. L'aria trema inquieta nell'arsura.</p>
            <p>Ma m'alzai furioso e corsi in campagna, gridando come un falco ch'abbia lasciato per
               la prima volta il suo nido.</p>
            <p>La sua camera aveva un intonaco a stampi rossocinerini, mattoni slabbrati per
               pavimento, un pianoforte coperto da un canovaccio crocettato, un letto, un armadio
               con su boccette medicinali e una civetta impagliata. Una lastra della finestra era di
               latta rugginosa, con un foro per il tubo della stufa. Siccome il foro s'era slargato,
               d'inverno, quando mettevano la stufa, Vila incassava con le punte delle forbici un
               po' di stracci intorno al tubo. E fumigavano.</p>
            <p>Non era bella la casa dove stava Vila! Io entravo come un ladro inesperto, ripiegato
               in tasca il mio frustino da cani, il mio bel frustino che schioccava con un colpo
               secco come d'acciaio, camminando lesto in punta di piedi, trattenendo il respiro.
               L'aria odorava di muffa, di polvere, di vino. Qualche volta la porta dell'ultima
               camera in fondo, vicina a quella di Vila, era aperta, e Vila la chiudeva subito. Era
               un disordine tanfoso di stracci, bottiglie, cassette, con le pareti scrostate
               dall'umido, e ci dormiva la vecia, la mamma del padron di casa, gottosa, reumatica,
               gonfia, con baffi neri sul grosso labbro.</p>
            <p>La vecia io non la vedevo che di domenica. quando seduti intorno alla tavola del
               salotto, bimbi e babe e il fratello del padron di casa, tutto contento se vinceva un
               soldo, giocavamo a tombola. Essa non si poteva muovere. Era seduta su una poltrona
               portabile, con ruote, e teneva la destra, grassa come una pera che si sfà, accanto
               alla cartella, sul mucchio dei vetrini-segnanumeri. Quando doveva pagare la cartella,
               Vila le si accostava, le metteva la mano dietro la schiena e tirava fuori un
               sacchetto gonfio di tela grezza, chiuso con spago. La vecia aveva gli occhietti di un
               barbagianni di giorno: erano cattivi e fermi. Io li sfuggivo. Quando seduto accanto a
               Vila, ginocchio a ginocchio, facevo finta di giocare, sapevo che quella vecia vedeva
               tutto, anche ciò che gli altri non vedevano, e ci odiava tutti, ma non poteva
               alzarsi. Avevo schifo di lei, e non mi fece niente pietà quando un giorno Vila mi
               disse che lo zio sputava in faccia alla mamma.</p>
            <p>Lo zio era il terrore di tutti. Non era cattivo. Ma beveva rum, e in rabbia, sputava
               addosso alla gente e bestemmiava sempre sporcamente. Ma io non voglio parlare di
               questa genìa! Io voglio bene a Vila. Vila è buona e bella.</p>
            <p>Ha una camicia rossa scarlatta, un berrettino da giochei, scarpettine con tacco alto,
               e quando gioca a tamburello salta meravigliosamente da una parte all'altra.</p>
            <p>Secchi, netti colpi battevamo col tamburello nell'ampio piazzale davanti alla grande
               casa gialla! Quando Scipio e Vila giocano, gl'inquilini guardano sorridenti dalle
               finestre e gridano: “Bravo! bene!”. La palla rota come un punto di fuoco da me a lei,
               da lei a me: “stan - e stan; stan - e stan”. Dice il colpo: ti voglio bene. Risponde
               il colpo: ti voglio bene. Il sole è alto. E' l'estate, amore.</p>
            <p>Cari tempi erano quelli, amorosi e gloriosi. Mia era Vila, una signorina, Vila amata
               da Ucio, corteggiata da tutti i ragazzi della campagna. Riceveva cartoline da ricchi
               giovanotti, da studenti delle lontane università; ma ella rideva con me e mi baciava.
               Era mia. lo solo andavo con lei per la campagna, in cerca delle gocce di gomma sui
               tronchi dei susini, dei quadrifogli nell'erba, coprendola colle mie braccia quando
               pioveva.</p>
            <p>Mi accompagnava nelle scorrerie ladresche oltre il confine della campagna, temendo
               quando scalavo cauto i muri sconnessi che minacciavan rovina. Portavo per lei, fra le
               labbra, la più bella pera, ed essa mi calava sui suoi ginocchi e mi baciava
               avidamente.</p>
            <p>Io ero come un piccolo signore. Ero felice che lei godesse della mia forza e della
               mia temerarietà. Perché avevo undici anni, ma neanche i contadini mi sapevano
               agguantare in corsa, e scalai il pioppo e l'elianto che tutti dichiaravano
               impossibili. Il padrone di casa mi dette in premio cinque bottiglie di vino; Vila mi
               sorri deva impaurita dalla finestra. Era il crepuscolo. Sotto l'albero i compagni
               scoppiarono in urli di evviva, e io, sfinito, temevo il vento come un uccello
               senz'ali, e guardavo superbo le case della città che s'accendevano di punti
               giallastri.</p>
            <p>Ah, se ora che Vila è sposata e ha due, tre figlioli che forse leggono già quello che
               io scrivo per i bambini, ed è più bella, assai più bella d'allora, giovane mamma
               contenta, e non mi guarda nemmeno quand'io passo arrossendo accanto a lei, si
               ricordasse dei nostri due anni spensierati! E la caccia col flobert ai merli e alle
               gatte? C'era quella civetta impagliata in camera tua, con l'ali chiuse e inchinata un
               po' sullo stecco, solenne come una persona a modo. Aveva i gialli occhi di vetro,
               chiari nel semibuio della stanza, tondi, come un bersaglio. E un giorno tu caricasti
               misteriosamente il flobert e stic! un occhio si spaccò. Ricordi? E io ti guardavo
               felice e meravigliato.</p>
            <p>E un giorno ti dissi:“Vila, no ti xe più quela de una volta”.</p>
            <p>E tutto finì.</p>
            <p>Ero stufo di lei. Aveva dei gusti strani che mi toglievano la libertà. Quando assieme
               ai compagni si dava la caccia con pali e forconi a un cane rinselvatichito, Vila
               d'improvviso s'arrampicava su un albero, e mi pregava: “Vieni su”. Io m'arrampicavo,
               e guardavo dalle cime alte, scotendole stizzoso. “Vien qua, dai!” E m'accarezzava i
               capelli e il collo; poi mi baciava: e io sentivo le urlate dei compagni in caccia e i
               ringhi sfiniti del cane.</p>
            <p>Forse anche, Vila non m'amava, non m'aveva mai amato. Avevo lievissimi sospetti; un
               colpo di sangue, e sparivano. lo non so com'era di me. A volte mi buttavo sull'erba,
               stanco e scontento. Ero inquieto e mi sarebbe piaciuto star qualche volta solo,
               benché avessi bisogno di sentirmela vicina. E perciò, quando le dissi, quasi senza
               sapere, quelle strane parole, non capii perché le avevo dette e per rabbia misi la
               mano dentro una siepe di rovo. Vila stette zitta. lo fissavo alcune piccole cose sul
               terreno: un ramettino rotto irregolarmente con due foglie passe e raggricciate, un
               batuffoletto di seta del pioppo, che s'estendeva tutt'intorno in lenti filamenti
               argentei per l'opera predace di decine di formiche. Ella alzò gli occhi e mi guardò a
               lungo. lo sentivo un silenzio che non finiva più e che mi seccava assai.</p>
            <p>Allora la presi fra le braccia con forza, e Vila perdonò. Fummo beati e pieni di
               amore per tutta la giornata.</p>
            <p>Ma la mattina dopo Vila mi sfuggì. Correndo a perdifiato io l'accerchiai di lontano e
               sbucai fuori da un cespuglio davanti a lei. La presi per i polsi e le dissi duro
               “Coss'ti ga?”. “Ti ga volù ti”. Si svincolò, e andò via. Poi, dopo qualche settimana,
               l'incontrai, mi prese le mani e le baciò.</p>
            <p>Io fui subito contento di non esser più con lei; ma avevo confusi desideri, non
               m'interessava niente, m'annoiavo. A volte disteso per terra, con gli occhi semiaperti
               nel cielo accarezzavo le giovani foglie, e d'un tratto m'avvoltolavo nell'erba dura
               dei prati.</p>
            <p>Ucio è un giovanotto lungo e forte, le braccia pelose anche alla piegatura, i labbri
               tumidi, le gengive sanguinolente. Coltiva nel suo giardino begliomini, daglie
               s'ciave, crisantemi di S. Anna. Aveva bisogno d'un fondo per il cesto di fiori che
               annunziava pronto da cinque domeniche, e ha rubato la nostra tavola del bucato. Ma
               l'adoperò senza raschiar via il sapone incrostato. Aveva bisogno di rosai perché noi
               lo burlavamo dei suoi fiori scempi, e li rubò dal nostro giardino, ma smarrendo sul
               terreno il gemello d'ottone matto della camicia. Babbo disse la domenica dopo in
               presenza di molta gente: “Go trovà sto botton. De chi 'l xe?”. E Ucio esclamò: “'l xe
               mio!”.</p>
            <p>Così è Ucio, ragazzone. Il suo rutto puzza d'aglio e le sue mani sono piote. Quando
               va a fare la scorreria in campagna, torna con la camicia carica di pere dure,
               strappate senza gambo, come vien vien, ruggini dall'unghie, fracide di sudore del suo
               ventre pratoso. Egli non sa distinguere il buono dal cattivo, e mangia fagioli e
               patate, e brontola dalle profondità: “Xe bon, xe bon!”.</p>
            <p>Ucio è innamorato di Vila. Dice: “Vila xe 'na stela”. E poiché lo zio di Vila l'ha
               cacciata infamemente dalla campagna, Ucio cammina a grandi passi su e giù per il
               piazzale, poi si stravacca di schianto sulla panca e giura vendetta.</p>
            <p>Io ci sto. Ottima cosa è la vendetta! Sgusciare di notte tra gli spini della siepe
               con una lunga stanga in mano e la roncola in tasca! La notte è fonda e muta. Ormai
               tutti dormono. Le persiane del padron di casa sono chiuse. I cani abbaiano dall'altra
               parte della campagna.</p>
            <p>Ucio dà una risata e diventa bestia. Agguanta la prima vite che trova e la stronca
               netta. Agguanta un ramo carico di susine e lo divarica puntandosi con le zampe sul
               tronco; poi piomba a terra con lui. Tonfa un enorme pietrone fra le crote dello
               stagno che gracidano a squarciapancia, e l'acqua putrida schizza e l'inonda. Si
               scuote, con una scarponata schianta il pesco nano e si slancia avanti sghignazzando
               come un satiro in fregola.</p>
            <p>Viva la vendetta! Ma io sono quieto e maligno. Apro silenziosamente la roncola, e
               incido la vite sottoterra perché muoia e nessuno saprà perché. D'una stangata rompo
               la cima del pero, e m'acquatto di colpo per timore che il crac svegli qualcuno.</p>
            <p>Silenzio. Le rane. I cani lontano. Una stella cadente.</p>
            <p>Ucio chiama dal melo. Egli divora e stronca: per ogni pomo un ramo. lo unghio fondo,
               uno per uno, i grandi pomi che piacciono molto al padron di casa. Mi lecco le
               unghie.</p>
            <p>Ah? Ucio! come la cacciò via, ah?!</p>
            <p>Era una notte come questa. Gridarono nel quartiere del padrone. il nostro campanello
               sonò disperatamente. Balzo a sedere sul letto, l'uscio di babbo s'apre, apre la
               porta. Vila si precipita in camicia piangente: “El me copa, 'l me copa. El me cori
               drio col s'ciopo!”</p>
            <p>Papà incatenacciò l'uscio. Disse calmo: “Qua drento no vien nissun. La se calmi”.
               Vila tremava e si torceva le mani.</p>
            <p>“I me lassi andar, i me lassi andar, li prego. No 'l me fa niente. I scusi. No savevo
               de chi andar. Ah dio, dio!”</p>
            <p>Un pugno sulla porta: “Vila!!”. Vila saltò su; papà la fece sedere e andò ad aprire.
               Non c'era piil nessuno. Ma Vila scappò via, corse dalla famiglia di Ucio, poi rivolò
               giù a casa sua.</p>
            <p>“Porca! puttana! Fora de qua, fora! Va de quela scrova de to mare! Fora!”</p>
            <p>E la cacciò via di notte, con la serva e un fagotto di biancheria, minacciandola
               dalla finestra con il duecanne.</p>
            <p>“Ah? Ucio?!”</p>
            <p>Ricordiamo e ci narriamo godendo della scena drammatica, e poi decidiamo a freddo di
               rislanciarci alla devastazione. Ucio infuriò come la grandine e la bora. Io ero già
               annoiato, e mangiando un grappolo d'uva pensavo:“Lavora, lavora, Ucio! Vila iera
               mia”.</p>
            <p>Povero Ucio. Io andai in villeggiatura, in Italia, oltre il confine, oltre il ponte
               dell'Iudrio; e Ucio intanto, per la vendetta, bersagliò con il flobert un fanale
               della carrozza del padron di casa, e ci lasciò dentro la palla. La sua famiglia fu
               mandata via dalla campagna. Io gli scrissi: “Caro Ucio, quando c'è un solo flobert 6
               mm. in campagna, dopo tirato bisogna levar la palla dal fanale”. E così a me il
               padron di casa voleva molto bene, e quando stetti male mi condusse spesso a
               caccia.</p>
            <p>Perché avevo terribile mal di capo. Ero cresciuto troppo presto, e letto e studiato
               troppo nella convalescenza del tifo. Mi condussero da un dottore che mi visitò tutto,
               poi si levò gli occhiali e mi guardò fisso negli occhi.</p>
            <p>Fu uno sguardo lungo e una lotta zitta fra me e lui. lo l'odiai fortemente perché
               egli vedeva oltre la mia aria da malato. Non aveva pietà di me. Solo in quel momento
               m'accorsi d'aver sempre esagerato con molta verità l'emicrania. E lo guardai in viso,
               come a dirgli: “Io non sto male, sto benissimo, sono pigro, ecco, semplicemente. Mi
               secca andare a scuola”. Sentivo il sangue corrermi più sano nelle vene, rialzarsi di
               colpo il capo un po' inclinato in atto di debolezza: ero pieno di salute e di forza.
               Egli mi guardò a lungo, dubbioso, severo e quasi maligno; poi mi proibì la scuola e
               m'ordinò vita selvaggia. Avevo vinto.</p>
            <p>Perche voi non sapete quant'astuzia s'impara guardando come un'ape entra in un fiore
               e il ragno chiappa la mosca... Voi non sapete come un ragazzo possa, obbedendo,
               costringere i genitori a fare quello ch'egli vuole. il nostro mondo raffinato è molto
               ingenuo. Basta che voi vi fabbrichiate una situazione in cui è ormai stabilito come
               ognuno degli altri si deve comportare. Se per esempio uno scolaro sviene all'esame di
               greco, non c'è professore che abbia l'audacia di non credergli, di fargli ri petere
               l'esame e bocciarlo. Ognuno può pensare, dentro di sé, come vuole, ma v'assicuro che
               ognuno finisce per credere a ciò che per convenienza deve fare. E così lo scolaro lo
               portano in quattro nella sala della direzione, lo posano con le gambe alte sul
               bracciolo del sofà, gli slacciano la cravatta, il vecchio bidello accorre barcollando
               con la cassetta croce-rossa, gli toccano il polso, lo spruzzano. - Ma voi non sapete
               trattenere il respiro per un minuto. Ah se un barbaro venisse tra noi, compagni miei,
               come ci metterebbe tutti in sacco!</p>
            <p>Ma questo si dice a cose finite. In realtà io ero ammalato sul serio di anemia
               cerebrale e vissi per sei mesi continuamente in carso. Fu allora che scopersi per la
               prima volta il mio carso.</p>
            <p>Mi conosceva la terra su cui dormivo le mie notti profonde, e il grande cielo sonante
               del mio grido vittorioso, quando sobbalzando con l'acque giù per i torrenti spaccati
               o franando dai colli in turbine di lavine e terriccio, d'un colpo di piede rompevo la
               corsa per cogliere il piccolo fiore cilestrino.</p>
            <p>Correvo col vento espandendomi a valle, saltando allegramente i muriccioli e i
               gineprai, trascorrendo, fiondata sibilante. Risbalestrato da tronco a frasca,
               atterrato dritto sulle ceppaie e sul terreno, risbalzavo in uno scatto furibondo e
               rumoreggiavo nella foresta come fiume che scavi il suo letto. E dischiomando con
               rabbia l'ultima frasca ostacolante, ne piombavo fuori, i capelli irti di stecchi e
               foglie, stracciato il viso, ma l'anima larga e fresca come la bianca fuga dei colombi
               impauriti dai miei aspri gridi d'aizzamento.</p>
            <p>E ansante mi buttavo a capofitto nel fiume per dissetarmi la pelle, inzupparmi
               d'acqua la gola, le narici, gli occhi e m'ingorgavo di sorsate enormi, notando
               sott'acqua a bocca spalancata come un luccio. Andavo contro corrente abbrancando
               nella bracciata i rigurgiti che s'abbattevano spumeggianti contro il mio corpo,
               addentando l'ondata vispa, come un ciuffo d'erba fiorita quando si sale in
               montagna.</p>
            <p>E l'ondata mi strappava giù a scossoni, voltolandomi nella correntìa e mi rompevo sul
               fondo ripercotendomi al sole, strascinato per un tratto sulle erte rive, fra radici e
               sassi invano inghermigliati. Poi m'affondavo, e carrucolandomi per gli scogli
               rimontavo sfinito la corrente.</p>
            <p>Il sole sul mio corpo sgocciolante! il caldo sole sulla carne nuda, affondata
               nell'aspre eriche e timi e mente, fra il ronzo delle api tutt'oro! Allargavo
               smisuratamente le braccia per possedere tutta la terra, e la fendevo con lo sterno
               per coniugarmi a lei e rotare con la sua enorme voluta nel cielo - fermo, come una
               montagna radicata dentro al suo cuore da un'ossatura di pietra, come un pianoro
               vigilante solo nell'arsura agostana, e una valle assopita caldamente nel suo seno,
               una collina corsa dal succhio d'infinite radici profondissime, sgorganti alla sommità
               in mille fiori irrequieti e folli.</p>
            <p>E a mezzo mese, nell'ora in cui la luna emerge dal lontano cespuglio e si fa strada
               fra le nubi, candida e limpida come un prato di giunchiglie in mezzo al bosco, io mi
               sentivo adagiato in una dolce diffusità misteriosa, come in un tremor di quieto sogno
               infinito.</p>
            <p>Conoscevo il terreno come la lingua la bocca. Camminando guardavo tutto con affetto
               fraterno. La terra ha mille segreti. Ogni passo era una scoperta. in ogni luogo
               sapevo l'ombra più folta e la più vicina caverna quando mi coglieva la piova.</p>
            <p>Amo la piova pesa e violenta. Vien giù staccando le foglie deboli. L'aria e la terra
               è piena di un trepestio serrato che pare una mandra di torelli. L'uomo si sente come
               dopo scosso un giogo. Ai primi goccioloni balzo in piedi, allargando le narici. Ecco
               l'acqua, la buona acqua, la grande libertà.</p>
            <p>L'acqua è buona e fresca. Invade ogni cosa. La pietra se ne inumidisce bollendo. Se
               si mette il dito nell'umidiccio intorno ai fusti, si sente come le radici la poppano.
               Tutte le vite in patimento respirano libere.</p>
            <p>Perché la terra ha mille patimenti. Su ogni creatura pesa un sasso o un ramo
               stroncato o una foglia più grande o il terriccio d'una talpa o il passo di qualche
               animale. Tutti i tronchi hanno una cicatrice o una ferita. Io mi sdraiavo bocconi sul
               prato, guardando nell'intorcigliamento dell'erbe, e a volte ero triste.</p>
            <p>Triste delle belle creature della terra. lo le conoscevo. Le mie mani sapevano le
               fonde spaccature estive dove lo zinzino occhieggia all'orlo con le sue lunghe
               antenne, e basta un fuscello o un soffio a farlo tracollar dentro; i muriccioli di
               sabbia con cui il filo d'acqua s'argina maestosamente; e seducevo la formica carica a
               salir su una larga foglia di platano per deporla cautamente al di là dell'alpe. Tutto
               m'era fraterno. Amavo le farfalle in amore impigliate nella trama nerastra del rovo,
               sbattenti disperatamente le ali in una pioggia di bianco pulviscolo, il bel ragno
               vellutato dalle secche zampe che sfilava nell'aria tremula il suo filo argentino
               perché s'incollasse sulla peluria uncinata di una foglia, e tentava con la zampina il
               filo per slanciarvisi dritto e tessere l'elastica tela. Ronzava disperata nel mio
               pugno la mosca colta a volo; accarezzavo il bruco liscio e fresco che si raggrinzava
               come una fogliolina secca; tenevo avvinta per le grandi ali cilestrine la libellula;
               affondavo il braccio nell'acqua per sollevar di colpo in aria il rospicino dalla
               pancia giallonera; tentava di ritorcersi l'addome della vespa contro le mie dita e
               partorirvi il pungiglione. Squarciavo a sassate le biscie.</p>
            <p>Sorridevo agli sbalzelli alati dei moscerini, tagliati dal colpo imperioso d'una
               mosca smeraldina, al pispillare roteante delle rondini, alle nuvole che si
               trastullano nella luce, rabbrividenti pudiche sotto le fredde dita curiose del vento,
               alla foglia navigante con rulli e beccheggi nell'aria, alle stelle germoglianti nel
               cielo quando col vespero si diffonde sul mondo un tepore leggero come fiato
               primaverile.</p>
            <p>Scivolando negli arbusti, tenendomi aggandato al masso dirupante con due dita
               artigliate in una ferita muscosa della pietra, palpeggiando e sguazzacchiando con la
               palma aperta sull'orlo degli stagni, andavo spiando la nascita della primavera. Nel
               nascondiglio più benigno del boschetto, in un calduccio umido di seccume, ancora
               ancora quasi riscaldato dal sonno d'una lepre, io frugando trovavo la prima primola,
               il primo raggio di sole! l'occhio stupito della piccola primavera svegliata! E
               seguivo l'ondeggiar lieve del suo passo, annusando come cane in traccia, fra radici
               gonfie e germogli diafani, dietro un alioso sbuffo di rugiade erbose, di terra umida,
               di lombrichi, di succhi gommosi; un odor di latte vegetale, di mandorle amare -
               eccolo qui il sorriso roseo dei peschi, incerto com'alba invernale, cara, cara! e
               scuoto freneticamente questo tronco e quello e questo, spargendomi di petali e di
               profumi. Per terra schizzano violacee pozzerelle d'acqua, il passerotto vi frulla con
               le ali, a becco aperto. Dolce amata mia, primavera!</p>
            <p>Qualche volta mi fermavo nel bosco e alzavo il capo verso gli alberi alti e
               allineati. Udivo sgricciar una foglia, cader una coccola, un pigolìo. Poi tutto era
               silenzio. lo non mi movevo.</p>
            <p>Avevo voglia di buttarmi su uno di quei tronchi, stringerlo fra le braccia, stare con
               lui. Ma avevo paura di far strepito.</p>
            <p>Cercavo lentamente con gli occhi una farfalla, un insetto. Niente si moveva. Qualche
               cosa era nascosta nel fogliame, mi guardava, e io non la vedevo.</p>
            <p>Nel bosco rimparai a pregare. Dicevo: “Dio voglimi bene; Dio voglimi bene”. Una volta
               mi buttai per terra e piansi a lungo.</p>
            <p>Salto e sbalzo verso il lembo aperto di cielo. Sotto il sole lampeggia e rutila in
               fondo il dolce ricordo. Dove vado? Lontana è la patria, e il nido disfatto. Ma il
               vento trascorre con me, desiderando, oltre il margine roccioso del carso, e sono
               sopra il mare, la larga strada del vento e del sole.</p>
            <p>Io sono nato nella grande pianura dove il vento corre tra l'alte erbe inumidendosi le
               labbra come un giovane cerbiatto, e io l'inseguivo a mani tese, ed emergevo col caldo
               viso nel cielo. Lontana è la patria; ma il mare luccica di sole, e infinito è il
               mondo di là del mare.</p>
            <p>E la fertilità della terra sgorga pregna di succo nelle grandi foglie carnose e
               accende di vermiglio i pomi tondi sulle piante intrecciate fra loro, empiendo di
               gioia l'anima degli uomini.</p>
            <p>Calda è la messe d'oro, e il profumo dei cedri e delle magnolie ha colto l'uomo nella
               sua fatica, ond'egli s'è ripiegato sulle spighe e dorme ravvolto nel sole.</p>
            <p>Pennadoro, nuovo venuto, se tu non dormi, tua è la terra del sole.</p>
            <p>Il monte KÃ¡l è una pietraia. Ma io sto bene su lui. Il mio cappotto aderisce sui
               sassi come carne su bragia; e se premo, egli non cede: sì le mie mani s'incavano
               contro i suoi spigoli che vogliono congiungersi con le mie ossa. lo sono come te
               freddo e nudo, fratello. Sono solo e infecondo.</p>
            <p>Fratello, su di te passa il sole e il polline, ma tu non fiorisci. E il ghiaccio ti
               spacca in solchi dritti la pelle, e non sanguini; e non esprimi una pianta per
               trattenere le nuvole primaverili che sfiorandoti passano oltre e vanno laggiù. Ma
               l'aria ti abbraccia e ti gravita come grossa coperta su maschio che aspetti invano
               l'amante.</p>
            <p>Immobile. La bora aguzza di schegge mi frusta e mi strappa le orecchie. Ho i capelli
               come aghi di ginepro, e gli occhi sanguinosi e la bocca arida si spalancano in una
               risata. Bella è la bora. E' il tuo respiro, fratello gigante. Dilati rabbioso il tuo
               fiato nello spazio e i tronchi si squarciano dalla terra e il mare, gonfiato dalle
               profondità, si rovescia mostruoso contro il cielo. Scricchia e turbina la città
               quando tu disfreni la tua rauca anima. Fratello, con la tua grande anima io voglio
               scendere laggiù. Perdonami, s'io balzo su come tu non puoi e t'abbandono. E' come se
               d'improvviso una fonte t'infertilisse sgorgandoti dentro il cuore. Gorgoglia e fiotta
               la nostalgia irrequieta. Ho desiderio d'andare, fratello. Ho desiderio di possedere
               grandi campi di frumento e prati ombrosi. La patria è laggiù. Bisogna ch'io sia
               fratello d'altre creature che tu non conosci, che io non conosco, monte KÃ¡l, ma
               vivono unite laggiù dove calano le nuvole turgide di piova.</p>
            <p>Anni giovani, che vi spalancate tremando come corolle di violette nella neve, dove
               volete gioiosi portarmi? Alzo le braccia e le riabbasso freneticamente come se avessi
               ali, e a ogni colpo i miei denti aggrappassero materia più leggera e tanto diafana
               che l'anima mi si spandesse a formar l'alba d'una nuova vita. E sbalzo sul suolo,
               ripercosso dallo stesso monte che mi comprende e m'aiuta. Calo giù.</p>
            <p>La bora mi schiaffa a ondate nella schiena e piombo, torrentaccio. I sassi voltolano
               e rotolano rombando. Ogni passo è nuovo, ché se il il piede trova traccia si storce e
               stracolla. Giù. Il petto rompe a sperone l'aria. Giù, scivolando: un volo fino al
               ramo prossimo, al ciuffo d'erba che - un dito toccandolo - mi tiene in piedi. Scatta
               il sasso in bilico per buttarmi a rovina, s'apre in dirupo la terra per accogliermi
               sfragellato; ma le mie gambe sono dure e flessibili. Così calava Alboino.</p>
            <p>Lichene sotto ai piedi, scricchiolante, rigido; erba giallastra come foglie morte; un
               querciolo torto, e eccoli i piccoli verdi pini che ondeggiano la testa come bimbi
               dubitosi. Stretti e intrecciati, così che i piedi s'impastoiano, e com'io mi chino ad
               aprirmi la strada mi punzecchiano pruriginosi le guance. Procedo: sono tra i pini
               giganti. Un contadino con la frusta di pastore si ferma e mi guarda.</p>
            <p>Mongolo, dagli zigomi duri e gonfi come sassi coperti appena dalla terra, cane dagli
               occhi cilestrini. Che mi guardi? Tu stai istupidito, mentre ti rubano gli aridi
               pascoli, i paurosi della tua bora. Barbara è la tua anima, ma sol che la città ti
               compri cinque soldi di latte te la rende soffice, come le tue ginepraie se tu vi cavi
               un palmo di macigno. Fermo nel bosco, intontito, aspetti che si compia il tuo
               destino. Che fai, cane! 0 diventa carogna putrida a impinguare il tuo carso
               infecondo. Calcare che si sfà e si scrosta e frana, tu sei, terriccio futuro. Di',
               sloveno! quanti narcisi produrrai tu questa primavera per le dame del Caffè
               Specchi?</p>
            <p>S'ciavo, vuoi venire con me? lo ti faccio padrone delle grandi campagne sul mare.
               Lontana è la nostra pianura, ma il mare è ricco e bello. E tu devi esserne il
               padrone.</p>
            <p>Perché tu sei slavo, figliolo della nuova razza. Sei venuto nelle terre che nessuno
               poteva abitare, e le hai coltivate. Hai tolto di mano la rete al pescatore veneziano,
               e ti sei fatto marinaio, tu figliolo della terra. Tu sei costante e parco. Sei forte
               e paziente. Per lunghi lunghi anni ti sputarono in viso la tua schiavitù; ma anche la
               tua ora è venuta. E' tempo che tu sia padrone.</p>
            <p>Perche tu sei slavo, figliolo della grande razza futura. Tu sei fratello del
               contadino russo che presto verrà nelle città sfinite a predicare il nuovo vangelo di
               Cristo; e sei fratello dell'aiduco montenegrino che liberò la patria dagli osmani; e
               tua è la forza che armò le galere di Venezia, e la grande, la prosperosa, la ricca
               Boemia è tua. Fratello di Marko Kraglievich tu sei, sloveno bifolco. Molti secoli
               giacque Marko nella sua tomba sul colle, e molti di noi lo credettero morto, per
               sempre morto. Ma la sua spada è risbalzata ora fuor dal mare e Marko è risorto.
               Trieste deve esserti la nuova Venezia. Brucia i boschi e vieni con me.</p>
            <p>Lo sloveno mi guarda seccato. “Brucia i boschi che gli italiani, gente sfatta di
               venti secoli, portarono qui per potere andare a sentire la conferenza di Donna Paola
               e entrar nella Borsa senza bora!” Lo sloveno mi dà un'occhiata sghignante, taglia un
               ramo, estrae di tasca vecchi fiammìferi che ardon con lenta fiamma violetta, e
               accende paziente il foco. lo l'aizzo, ma egli fa un passatempo di pastore; io l'aizzo
               come se fossi slavo di sangue.</p>
            <p>0 Italia no, no! Quando il boschetto cominciò ad ardere, io m'impaurii e volli
               correre per soccorso. Ma egli mi. disse: “Xe lontan i pompieri”; sorrise lentamente,
               raccolse la frusta, e andò spingendo le quattro vacche.</p>
            <p>Io mi sdraiai, sfinito. “Così calava Alboino!” Povero sangue italiano, sangue di
               gatto addomesticato. là inutile appiattarsi e guatare e balzare con unghioni tesi
               contro la preda: la polpetta preparata è ferma nel piatto. Tu sei malato d'anemia
               cerebrale, povero sangue italiano, e il tuo carso non rigenererà più la tua città.
               Sdràiati sul lastrico delle tue strade e aspetta che il nuovo secolo ti calpesti.</p>
            <p>Cosi stagnai, acqua marcia. E il bosco ardeva e la bella fiamma crepitante
               insanguinava il cielo.</p>
            <p>All'alba rinacqui. Non so come fu. il cielo era puro e io scorsi la bella bianca
               città laggiù, e la terra arata. E di un balzo, come chi abbia visto Dio, mi buttai su
               di lei. Sparito era il sogno e l'incubo: perché io sono più che Alboino.</p>
            <p>Tremando mi caccio nel solco e mi ricopro della terra gravida, sconvolgendo la
               sementa. E questo tocco di zolla ghiacciata io l'addento come pane. Sotto, pulsano le
               radici. E la mia anima veramente s'allarga come acqua in una conca immensa, e sento
               che un albero lontano sussulta per il vento comprimendo intorno a sé la terra, e
               certo quest'idea che mi nasce è la prima primola nei campi.</p>
            <p>A carponi e a tentoni cerco le cose, sbarrando gli occhi, e i rami invernali pingui
               di gemme contenute, gli stecchi senza linfa del vigneto, la terra ghiaiosa che mi
               preme i calzoni sul ginocchio, tutto freme com'io lo tocco, perché io sono la
               primavera.</p>
            <p>Rose, rose, rose. E io pungendomi colgo e empio di rose la mia via. Di qui passerà un
               giorno ella e mi troverà seguendo la rossa traccia. Ah anima amata, è nato oggi nel
               mondo un poeta, e t'attende.</p>
            <p>E' nato un poeta che ama le belle creature della terra perché egli deve ridare puro
               il loro torbido pensiero, come acqua succhiata dal sole. E ruba e stronca dalle belle
               creature della terra perché egli non è pietoso e sa soltanto di dover nutrire di
               sangue vivo. Troppe mammelle di latte nel mondo, e la forza vitale è debole e
               accasciata, e gli uomini si lagnano d'essere vivi.</p>
            <p>Nella mia città facevano dimostrazione per l'università italiana a Trieste .
               Camminavano a braccetto, a otto a otto; gridavano: viva l'università italiana a
               Trieste, e strisciavano i piedi per dar noia alle guardie. Allora mi misi anch'io
               nelle prime file della colonna, e strisciai anch'io i piedi. S'andava così giù per
               l'Acquedotto. A un tratto la prima fila si fermò e dette indietro. Dal caffè Chiozza
               marciavano contro noi in doppia, larga fila i gendarmi, baionetta inastata.
               Marciavano come in piazza d'armi, a gambe rigide, con lunga cadenza, impassibili.
               Ognuno di noi sentì che nessun ostacolo poteva fermarli. Dovevano andare avanti
               finché l'imperatore non avesse detto: halt! Dietro quei gendarmi c'era tutto l'impero
               austrungarico. C'era la forza che aveva tenuto nel suo pugno il mondo. C'era la
               volontà d'un'enorme monarchia dalla Polonia alla Grecia , dalla Russia all'Italia.
               C'era Carlo Quinto e Bismarck. Ognuno di noi sentì questo, e tutti scapparono via
               interroriti, pallidi, spingendo, urtando, perdendo bastoni e cappelli.</p>
            <p>lo rimasi a guardarli con meraviglia. Marciavano dritti avanti, senza sorridere,
               senza ridere. La gente che scappava era per loro lo stesso che la compatta colonna
               che marciava per l'università italiana. lo rimasi fermo a guardarli, e fui
               arrestato.</p>
            <p>Un gendarme mi prese per il polso sinistro e andammo. Era una cosa molto strana. Egli
               continuava a camminare del suo passo; io cercavo d'imitarglielo. Gli occhi della
               gente che passava mi percorrevan tutto come gocce fredde nella schiena, dandomi un
               brivido, tanto che il gendarme pensò: <foreign xml:lang="de">Der Kerl hat
                  Furcht</foreign>. Ma forse non pensò niente, e continuava a camminare del suo
               passo. Ricordo benissimo che un giovanotto passando estrasse la destra inguantata per
               arricciarsi il mostacchio destro, poi tirò fuori la sinistra per arricciarsi il
               mostacchio sinistro. lo avevo voltato la testa per vederlo, sì che, il gendarme
               procedendo, mi sentii tirare avanti. Una donna, con un bel boa, torse gli occhi, ma
               vidi che rideva. Perché mi lascio condurre da questo imbecille?</p>
            <p>Ha le spalline grosse, giallonere. Perché non lasciarmi condurre da lui? Si va dove
               non so, ma non è necessario ch'io sappia. Mi conduce lui, svolta, scantona, e i miei
               piedi si pongono sempre paralleli ai suoi. La baionetta scintilla molto lucida. E'
               carico il tuo schioppo?</p>
            <p>Perché non mi risponde? E un garzone di beccaio, invece di far due passi di più,
               salta oltre la panca di passeggio, e il grembiule macchiato di sangue vecchio si
               gonfia e sbatte svolazzando. Appena siamo passati ci guarda e urla: “Dèghe al
               giandarmo!”. Scappa.</p>
            <p>Io vedo bene pulsare l'arteria nel collo di questo imbecille. E le mie mani sono
               molto lunghe, e sono come ossa ai polpastrelli. E non c'è gente. Alboino ... Ma io
               sono più che Alboino. Io sono più che Bismarck . lo stringo insensibilmente il
               pollice dentro le altre dita e faccio della mano una più sottile prolungazione del
               polso. Lentamente scivolo fra le sue dita rallentate per il freddo. intanto parlo:
               “Triste vita la loro! Ché! capisco bene che lei fa il suo dovere. Quante ore di
               servizio hanno? otto? consecutive? e lassù in carso , con tutti i tempi, di notte”.
               Nella gola mi cantano alcune parole fresche che la mia bella veciota venesiana me
               l'insegnò: “Né per torto né per rason, no state far meter in preson”. Guardo negli
               occhi il gendarme, strappo, via. Viva la libertà! lo sono italiano.</p>
            <p>Neanche mi rincorse. E io, dopo duecento metri di corsa furiosa, rimasi male a
               vederlo impalato, lontano. Poi riprese la sua marcia cadenzata, toc, tac, in
               direzione opposta.</p>
            <p>Toc, tac, pare che s'avvicini, che sia qua dietro a me, con la sua mano sulla mia
               spalla. Filai in un portone: nel casotto del portinaio c'è un cranio calvo, assiepato
               da una corona di capelli fini, di bimbo, curvo su una scarpetta da signora.. Esco; mi
               pianto la berretta più salda in testa, mi ravvolgo nella mia mantella e cammino
               picchiando con forza il lastrico, come se tra esso e i miei scarponi sia qualche cosa
               che bisogna vincere.</p>
            <p>Poi corsi al mare.</p>
            <p>Nel mare mi lavai il viso e le mani. Bevvi l'acqua salsa del nostro Adriatico .
               Lontano, nel tramonto, le alpi italiane eran rosse e oro come dolomiti. Sui
               trabaccoli romagnoli calavano le allegre bandiere tricolori, e il focolaietto di
               bordo fumava per la polenta. Mare no stro. Respirai libero e felice come dopo un
               intensa preghiera.</p>
            <p>Ma m'accorsi, dopo, che la gente mi guardava. I miei scarponi bullettati eran
               polverosi e i miei atti curiosi. Non avevo il viso di quella gente perfetta che
               camminava su e giù per le rive senza andare in nessun posto. Era gente che guardava
               ed era guardata. I giovanotti avevano larghi soprabiti a campana, con di dietro un
               taglio lungo, come le giubbe dei servitori, e bastoni grossi e lievi che volevano
               sembrare rami appena scorzati. Le signorine erano accompagnate dal babbo o dalla
               mamma, e avevano stivalini lustri, come i dorsi delle blatte. Erano stivalini assai
               più puliti e limpidi che i loro occhi. Anch'esse mi guardavano, con contegno; ma s'io
               le guardavo, voltavan gli occhi. Non sanno sostenere uno sguardo d'uomo.</p>
            <p>Ora in questo via vai i giovanotti schivavano le signorine con accortezza in modo da
               sfregarle un poco, ma non tanto che alcuno potesse dire un bada a te. in generale
               tutti sorridevano e si levavano a ogni cinque passi il cappello inchinandosi
               leggermente di schiena. Io li guardavo meravigliato, e mi cacciavo tra loro, stordito
               dal trepestio e bisbiglio di quell'andar senza ragione.</p>
            <p>Andai lentamente per la città, trasportato dal loro lento fluire. Difficile è
               camminare tra gente inoperosa. Quello che precede si ferma d'un tratto; un'altra esce
               di bottega con la testa rivolta a ringraziare il commesso che le ha sganciato dalla
               maniglia la manica a sbuffi; il terzo vuol camminare dietro a una signorina: tanto
               che io, stufo di schivare, misi le mani in tasca e camminai a linea retta facendo
               crocchiare le bullette sul lastrico. Stracciai una sottana e mi lasciaron camminare
               facendomi largo.</p>
            <p>Ma anche così, non si è liberi camminando in città. Ogni vostro passo in città è
               controllato da spie che fanno finta di non vedere. I portinai dai portoni aperti
               adocchian, di sotto, chi entra; i caffeioli passano lunghe ore mirando le gambe della
               gente; la signora tiene stretta la borsetta badando a destra e a sinistra se alcuno
               le si avvicini. Nessuno si fida di nessuno, benché tutti salutano tutti.</p>
            <p>E benché io sia coperto molto bene dalla mia mantella, questi occhi, questo controllo
               nascosto mi opprimono. i fanali s'accendono rossi sfolgoranti; le grandi case
               rettangolari incombono. Se mi sdraiassi sul selciato? Io sono stanco.</p>
            <p>Mi volto bruscamente. Lassù è il monte KÃ¡l . Perché scesi?</p>
            <p>Bene: ora sei qui. E qui devi vivere. Mi abbranco il petto con le mani per sentire se
               il mio corpo è, e resiste. E dunque avanti. Io voglio entrare nella taverna più
               lurida di Cità vecia.</p>
            <p>Fumo e puzza. Soffoco. Ma accendo anch'io la pipa, fumo nel fumo, e sputo. “Camarier!
               mezo quarto de petess”. Anche l'acquavita io posso bere, se altri la bevono, e questo
               bicchiere è pulito, se altri possono accostarci le labbra e trincare. Sull'orlo di
               questo bicchiere ci può essere, invisibile, l'agonia per tutta la mia vita; ma io
               bevo. E alzo gli occhi sui miei compagni.</p>
            <p>Un carbonaio, dalla spalla sinistra cresciuta come un enorme tumore, sputa chiazze
               nere. Una donna con peli duri sul labbro, spruzzati di cipria, si netta la bocca con
               le dita cicciose. Sotto la tavola lo scamiciato che le sta seduto dirimpetto le tira,
               freddo, una ginocchiata fra le gambe. Tra i capelli neri, unti, della padrona della
               bettola splende rosea al becco del gas una natta. La guardo oltre il fondo appannato
               del bicchiere.</p>
            <p>“Camarier! 'ncora mezo quarto!” E picchio col pugno chiuso sulla tavola zoppa. Mi
               guardano, e continuano i loro discorsi.</p>
            <p>Accanto a me due figuri con la giacca buttata sulla spalla e la camicia blu parlano
               d'una brocca di stagno, come fu rubata. Altri schiamazzano e cantano. Bene. Niente è
               qui strano, e tutto è duro e definito come gli spigoli del corso. S'io dò un pugno
               sul muso di quel facchino, lui mi tira due pugni. S'io faccio la filantropia
               schiave-bianche a quella donna, essa mi risponde dandosi una manata sul culo. Sono
               tra ladri e assassini: ma se io balzo sul tavolo e Cristo mi infonde la parola io con
               essi distruggo il mondo e lo riedifico. Questa è la mia città. Qui sto bene.</p>
         </div>
         <div type="chapter">
            <head>Parte seconda</head>
            <p>Eh, ma in città, prima ancora di andar lassù in carso, io mi annoiai molto. Ora ci
               penso; e vorrei raccontarvi dei miei anni di scuola, dei miei cari condiscepoli,
               delle prime persone che conobbi; ma non m'interessa abbastanza. Vi scriverei lunghe
               pagine seccanti. Invece è bello raccontare godendo delle proprie avventure e dei
               sogni. Io mi diverto pensando alla mia vita.</p>
            <p>Anche la città è divertente, sebbene qualche volta m'abbia seccato. Mi piace il moto,
               lo strepito, l'affaccendamento, il lavoro. Nessuno perde tempo, perché tutti devono
               arrivare presto in qualche posto, e hanno una preoccupazione. Nei visi e negli stessi
               passi voi potete riconoscere subito in che modo il passante sta preparando l'affare.
               Se guardate bene, siete subito presi in un gioco eccitante d'operosità, e la vostra
               intelligenza batte e rimanda istantaneamente i possibili attacchi d astuzia, di
               coltura, di bontà, di vendetta. Un inquieto e giovine animale s'agita in voi, e voi
               andate per le strade ricchi della sua vita istintiva, com'uno a cui ricircoli il
               sangue nella mano stecchita di freddo sotto il guanto. Andate contenti nell'aria fusa
               di strepiti e volontà, sentendo che qui, dove l'interesse d'ogni passante trabocca,
               comunica, scorre negli altri, e si scansan gli urti e i carri accogliendo con logica
               inavvertenza le mosse altrui, qui, nella strada, si decide il domani del mondo.</p>
            <p>E io vado per le strade di Trieste e sono contento ch'essa sia ricca, rido dei carri
               frastornanti che passano, dei tesi sacchi grigi di caffè, delle cassette quasi
               elastiche dove fra trine e veli di carta stanno stivati i popputi aranci, dei sacchi
               di riso sfilanti dalla punzonatura doganale una sottile rotaia di bianca neve, dei
               barilotti semisfasciati d'ambrato calofonio, delle balle sgravitanti di lana greggia,
               delle botti morchiose d'olio, di tutte le belle, le buone merci che passano per mano
               nostra dall'Oriente , dall' America e dall' Italia verso i tedeschi e i boemi.</p>
            <p>Se voi venite a Trieste io vi condurrò per la marina, lungo i moli quadrati e bianchi
               nel mare, e vi mostrerò le tre nuove dighe nel vallon di Muggia , fisse nell'onde,
               confini della tempesta, costruite su enormi blocchi di calcare cementato. Per il
               nuovo porto minammo e frantumammo una montagna intera. Mesi e mesi di furibondi
               squarciamenti che rintronavano l'orizzonte e s'abbattevano come il terremoto sulle
               nostre case piene di finestre. E piccoli vaporini, un po' superbi del loro pennacchio
               di fumo, facevan rigar dritte lunghe file di maone tutte pancia, - e dalla strada
               napoleonica si vedeva sfolgorar nel mare i carichi di pietra scintillante. Quest'è il
               quarto porto di Trieste . La storia di Trieste è nei suoi porti. Noi eravamo una
               piccola darsena di pescatori pirati e sapemmo servirci di Roma, servirci dell'
               Austria e resistere e lottare finché Venezia andò giù. Ora, l' Adriatico è nostro. lo
               avrei dovuto fare il commerciante. Mi piacerebbe di più trattare e contrattare che
               studiare i libri. La bella cosa viva che è l'uomo! le sue mani che s'insaccocciano
               per nascondervi i moti istintivi alle vostre parole, i suoi misteriosi occhi fondi
               che s'attaccano su i vostri per impedirvi il salto di fianco, la sua idea precisa,
               sotterranea, che vi chiama al centro vorticoso girandovi in spirale ironica dietro le
               spalle! Bella cosa è l'uomo, e mette voglia di combattere. Dal suo modo di parlare
               voi capite che prezzo bisogna fargli. Egli guadagna tempo, sorride, pulisce gli
               occhiali, accende una sigaretta - voi, ecco sapete la vostra strada e le tappe. Oh!
               anch'egli è giunto all'improvviso, e fa finta di non guardarvi, ma tutto il suo corpo
               si meraviglia della scoperta e si slaccia gioioso di sicurezza: e voi siete due
               uomini smascherati di fronte, e armati che l'altro non si rificchi nella macchia. Ma
               chi di voi sa far smaniare quell'altro della sua insufficiente certezza? Chi sa
               rigirarlo nelle mani e spremer acqua dal fuoco e spegnerlo, e bruciarlo secco? Anche
               domani è un giorno: e un giorno che può dar mille per le cento corone che oggi vi
               siete fatte rubare. Ah quel caffè che nel Brasile fiorisce male questa primavera!
               Primavera, calda primavera, amici miei, nuovo sole su grano nuovo, strade più larghe
               e braccia piene di rami fioriti - e noi andiamo a scuola con il pacco di libri al
               fianco. Andiamo fra la gente e le carrozze, trasognati dietro i nostri desideri di
               commercianti, di soldati, di pompieri; levandoci ogni mattina alle sette, alle sette
               e qualche minuto di dolce coscienza semisveglia di letto, ogni mattina, perché, la
               domenica, c'è messa. Primavere lampanti ai verdi scuretti. Grigia piovosità
               d'inverno. Pomi e pere grasse sugli alberi. Autunno ritornato. Ogni mattina. Il
               falegname pialla; - l'officina nera con la macchia sfavillante, alcuni mezzivisi, un
               martello in alto; - gli operai con i calzoni blu sollevare il lastricato e picconare
               il massiccio terreno per una conduttura d'acqua o di gas. Com'è triste il piccone e
               la vanga nel terreno battuto della città! Si lavora senza che nessuno vi possa
               seminare. Ecco il casamento arido. Otto classi, venti parallele. Qua dentro ho
               passato nove anni della mia vita.</p>
            <p>Una buona ragazza, di carne incitante e un giovane alto e forte, qualche volta
               triste. Essi si sposeranno fra ott'anni. Essi stanno seduti su un largo sofà,
               tenendosi strette le mani e godendo dei loro caldi corpi.</p>
            <p>La mamma vuol assai bene alla figliola, ed è un po' seccata dei lunghi anni e della
               serietà del giovane. Sarà contenta quando si sposeranno, se il giovane non porterà
               via la figliola e staranno insieme, allegri e senza tormenti. La zia corre, alzando e
               calando con la sua gamba zoppa, a preparare l'arrosto per la nipote bella che le
               promette un bacio. La zia è contenta che essa faccia come vuole il giovane, non vada
               ai balli, vada poco al teatro, legga qualche libro. Egli è l'unico che la difenda
               contro la cognata, e la zia gode che l'idee di lui siano opposte a quelle della
               cognata.</p>
            <p>Il babbo, a tavola, si sbottona il gilè e additando con la mano grassa e unta la
               sovrabbondanza delle vivande dice soddisfatto: “Se moro mi, i mii no i ga de magnar”.
               Egli è contento d'aver sulle spalle un peso sempre più grave, e brontola sempre
               perché i suoi capiscano com'egli sappia lavorar bene.</p>
            <p>Il giovane comprende benissimo tutta la piccola famiglia estranea, e anche l'ammira.
               E la ragazza è buona, e quando egli la rimprovera o s'addolora perché non si
               capiscono, gli dice con carezza: “SÃ­, sÃ­, ti ga ragion, ma ti vederà, studierò,
               legerò, semo tanto giovini. No stemo esser tristi, dai!”.</p>
            <p>E gli anni passano, passano tre anni, e ognuno un giorno vede la sua strada. Così il
               giovane intruso lasciò la povera ragazza disperata, salutò la mamma, andò via, e
               soffrirono per qualche tempo.</p>
            <p>Ero stato socio della “Giovine Trieste”, non mi ricordo più sotto che nome, perché il
               regolamento delle scuole medie austriache proibiva allora di far parte di qualunque
               società, “specialmente se politica”. Pagavo regolarmente i dieci soldi settimanali.
               Assistevo regolarmente alle sedute.</p>
            <p>Tintinno del campanello automatico, il socio entrava, diceva: “Bonasera”, guardava
               attorno per trovare un conoscente, si faceva portare una bottiglia di birra dal
               custode - un ometto simpatico con orecchie a vela e naso grosso e lungo, a cui
               sarebbero stati bene i colletti a risvolto dei nostri nonni, - accendeva una
               sigaretta, leggeva i giornali, chiacchierava. Non si faceva niente, ma ci si
               consolava pensando alla preparazione. Tutti si lagnavano della “Patria”, la direzione
               del partito liberale di cui noi eravamo l'ala sinistra; ma prima di decidere un
               leggero rimprovero a questo o quel nostro uomo rappresentativo, si domandava il
               permesso alla “Patria”. Una sera, in seduta, quando l'i. r. commissario era già
               andato via - perché quando c'era lui si davano annoiatamente i resoconti di cassa e
               si leggeva sorridendo la relazione ufficiale, - si inveì con forte parola contro
               l'apatia remissiva di Hortis e degli altri deputati. Poi si votò un vibrato ordine
               del giorno; e, come cosa implicita, il presidente domandava chi volesse venir con lui
               da Venezian per il nulla osta. Io chiesi timidamente dalle sedie: “Ma perché
               domandare il permesso a Venezian?”. Tutti rimasero stupiti. S'alzò su un giovanotto
               dal viso insecchito e mummificato in buchi e angolosità, e sorrise con indulgente
               compassione fra i denti guasti, salivando abbondante. Poi disse, un po' tartaglia, ma
               come chi la dice buona: “Se vedi che 'l mulo ga de magnar 'ncora pagnote!”. Si
               sedette contento, e tutti risero battendo le mani.</p>
            <p>Fu quella l'unica volta che pronunziai mezza parola in seduta pubblica. Del resto
               brontolavo con i pochi altri ingenui intorno a un tavolo-scacchiere, progettando ogni
               sera di formar la “montagna” nel seno stesso della società. Ma non si concluse mai
               nulla. E soprattutto ascoltavo i discorsi dei maggiori, per imparar di politica, per
               aver armi contro la zia che disapprovava l'occuparsi d'irredentismo. Parlavano in
               generale di trucchi da fare alle guardie, dell'ultima schifoseria giallonera dei
               socialisti, del loro capo ufficio come si sedeva sulla sedia e teneva la penna. Uno
               poteva imparare come si fabbrica lo schizzetto triplice per dipingere di
               biancorossoverde la k. k. polizia; e poteva anche essere informato che Franzca del 41
               era passata, per cause ignote, nel casino in via del Solitario. Un giovanottino con
               un neo-tre-peli-lunghi raccontava della campagna a Domokos e della strippata data a
               Roma per l'anniversario dello Statuto. Perché la patria era mescolata al risotto alla
               milanese e all'ipermanganato di potassa al 3%. La patria era per loro come quando i
               giornali pubblicarono il telegramma della morte di Carducci , e un po' più in su, un
               po' più in sotto, dicevano della neve in Carinzia, e dell'ambasciatore francese in
               viaggio.</p>
            <p>lo mi meravigliavo. lo sentivo la patria, esclusiva e sacra. Mi tremava il petto
               leggendo di Oberdan . Avrei voluto morire come lui.</p>
            <p>E seguivo sulla carta geografica le campagne dì Garibaldi , commovendomi degli eroi.
               Garibaldi mi fu un venerato amico e dio. Ancora oggi quando sento parlare
               storicamente di lui, il cuore mi balza in rivolta. lo sono ancora un bimbo che
               vorrebbe combattere sotto i suoi occhi.</p>
            <p>Ma noi nascemmo in altra generazione. Noi cantammo per le strade:</p>

            <l>All'armi, all'armi! Ondeggiano</l>
            <l>le insegne giallo e nere.</l>
            <l>Fuoco, per dio! sul barbaro,</l>
            <l>su le tedesche schiere;</l>

            <p>scappammo davanti alle guardie di pubblica sicurezza e lontani, a branchi,
               continuammo a cantare:</p>

            <l>Non deporrem la spada</l>
            <l>fin che sia schiavo un angolo</l>
            <l>dell'itala contrada.</l>
            <l>Non deporrem la spada</l>
            <l>fin che sull'alpi Giulie</l>
            <l>non splenda il tricolor.</l>

            <p>E a casa trovammo la mamma piangente di affanno e di paura per noi. Ci si bacia, e si
               va a dormire, soddisfatti.</p>
            <p>Io ebbi uno zio garibaldino che a quattro anni mandava in lettera al babbo un pezzo
               di pane di collegio per fargli gustare che roba gli davano; e a tredici scappò dal
               collegio, di notte, gridando: “Viva l'Italia!”, e camminò, senza un soldo, da Fiume a
               Venezia , per arrolarsi con Garibaldi . Non lo presero perché era troppo giovane; ma
               gli promisero una lira al giorno per il mantenimento. Egli prese la lira e la buttò
               nel canale: che non voleva soldi da chi aveva meno di lui. Un parente lo trovò seduto
               su un rio, sbocconcellante un tocco di pane, soddisfatto. Da giovane combattè. Era
               abile commerciante, pieno di risorse e iniziative. Fu povero, ricchissimo, quasi
               povero, agiato. Una volta capitò nel suo scrittoio uno, dicendo che zio gli doveva
               dieci fiorini. Zio ripose che. glieli aveva già restituiti. L'altro negò. Zio prese
               di portafoglio una banconota da dieci, la pose sul tavolo, prese un fiammifero,
               accese una candela, e tenne la banconota, delicatamente per un angolo, sulla fiamma,
               finché bruciò tutta.</p>
            <p>“Ghe fazo veder che no me interessa de diese fiorini; ma a lei no ghe devo un soldo.
               Bongiorno.”</p>
            <p>Sposò a modo suo, contro la volontà e il piacere di tutti i suoi parenti; studiò in
               tre mesi il croato e andò con la sua donna nelle foreste della Croazia , a fare il
               mercante di legnami. Cosicché egli fu sempre per quasi tutti i parenti uno screanzato
               mistero da stare in guardia, un uomo presuntuoso e senza giudizio. Lo sfuggivano
               seccati; e se mai dovevano parlare con lui per convenienza, l'ascoltavano come
               s'ascolta la storiella mille volte ripetuta del vecchio parroco di campagna, e
               guardandolo di sfuggita in viso per presentire che nuovo tiro meditasse. Pure era
               ottimo e calmo, benché anima di passioni. Era alto, e tarchiato di petto, il viso
               largo, a tratti grossi, senza delicatezze, ma gli occhi come quelli di mamma, e la
               barba bionda chiara, ingiallita dal fumo. Camminava con il passo delle guide. Parlava
               lentamente, con voce bassa, profonda, negli occhi una gioia quasi puerile per ciò che
               raccontava, ma d'una puerilità pregna di dolore e di disperazione. Non aveva che la
               famiglia; e la moglie gli era morta; una figlia gli s'era uccisa; un'altra aveva
               abbandonato il marito e s'era fatta canzonettista. Non piangeva; ma quando, seduto
               nel nostro salotto, tossiva, la corda più bassa dell'arpa di mamma dava una
               vibrazione lunga, terribile. Era stanco e quasi sfinito. Mamma gli diceva: “Eh, su,
               coragio, ti xe ancora come un giovinoto!” ed egli sorrideva: “Sì, son ancora forte;
               ma...” e sollevava il braccio destro nella posizione in cui si spiana lo schioppo, e
               il braccio gli tremava benché egli alzandolo aveva sperato che gli stesse fermo. “Ma
               le gambe le xe ancora bone” concludeva. E ancora, per la terza o quarta volta, si
               rimise, a cinquant'anni, e andava a caccia, e progettava di costruirsi una casetta in
               carso, vicino a Gropada, su una terrazza calcarea dominante un vasto orizzonte di
               grebani e cielo. MI ricordo che ci tracciò col bastone ferrato i limiti dove sarebbe
               sorta la casa.</p>
            <p>Era intelligente e nessuno sa quante cose nostre, che ora a poco a poco cominciano a
               esser discusse, egli già ne parlava con chiarezza, come uno così fuori dalle
               osservazioni e valutazioni abituali che gli è naturale e ovvio comprendere
               verginamente le cose, e si meraviglia che la gente non abbia le sue idee.</p>
            <p>Era sempre in carso e i contadini lo chiamavano “el paron”. I conoscenti gli
               chiedevano, tanto per dir qualche cosa: “Ma no ti ga paura d'esser sempre fra quei
               s'ciavi duri?”.</p>
            <p>“Ma se no i ghe fa mal nianca a una mosca! I xe boni come fioi. Ciò, natural! se va
               uno de quei ebreeti triestini co' le gambe storte e 'l ghe canta in te le recie:
               “Nela patria de Rosseti no se parla che italian”, lori i xe a casa sua e i ghe dà un
               fraco de legnade, se capissi. Cossa i dovarìa far?” Dopo continuava: “Ma mi vado per
               i campi, su l'erba, e nissun me disi mai niente. Un'unica volta, ghe stavo drio a una
               pernise, camminavo ne l'erba, e me son sentì ciamar da un contadin: “Paron, chi me
               pagarà l'erba?”. El iera lontan, e no 'l se ris'ciava de'vizinarse. Mi lo go vardà. E
               ghe go dito a pian: “Tien qua che contemo insieme i fili de erba che go zapà, che te
               li pago”. Ma ghe lo go dito con un'aria che... e lu fila via come el levro”.
               Concludeva: “Xe natural: el s'ciopo no sta mai mal. Ma provè andar in Italia, in
               Friul , per le campagne, e po' me savarè dir. Qua i xe tropo boni, co' sti farabuti
               de cità”. Odiava la gente vuota e ingiusta, benché nei suoi giudizi egli fosse tutto
               fuoco. Non sopportava le chiacchiere di Venezian e compagni: “...la patria romana...
               i venti secoli di civiltà...” - “ma la panza per i fighi! Fioi de cani! Ve volevo là
               quando che subiava. I se la saria fata in braghe.” - Di Garibaldi non l'ho sentito
               parlar mai, neanche una volta.</p>
            <p>lo ho piacere d'aver avuto questo zio. Gli voglio sempre più bene, e qualche volta mi
               rammarico di esser stato così bimbo, allora, quando viveva, e non averlo conosciuto
               veramente. Ora qualche sera poggio la testa sulle ginocchia di mamma e rni faccio
               raccontare di lui. Mi disse una volta che dieci muloni m'avevano aggredito e tutti i
               parenti si condolevano del gnocco susinoso lasciatomi in una guancia; mi disse
               girando gli occhi quasi sbadatamente: “Spero che no ti sarà restà debitor de assai”.
               No credo, zio.</p>
            <p>Mamma è malata. lo sto sdraiato accanto a lei sul margine del letto, accarezzandole
               la fronte e le mani. Così passiamo qualche ora.</p>
            <p>Ogni tanto ella mi guarda e mi domanda: “Credi che guarirò?”. Io la sgrido come una
               bimba e le racconto di quando sarà guarita. Io vorrei difenderla contro il male e
               tenerla allegra. Mamma è buona. Ha sofferto assai nella vita, piangendo in silenzio,
               e cercando di giustificare chi la maltrattava. Non disse mai una parola d'odio, si
               rinchiuse in sé con i suoi figli, come una povera creatura battuta. lo non perdono a
               chi le fece male. lo voglio che la nostra mamma possa godere di noi più bravi degli
               altri.</p>
            <p>“Quando sarai guarita verrai un mese con me a Firenze , vuoi? C'è le colline e gli
               ulivi, e staremo in pace. Ora son passati tre mesi, poi passa ancora uno, e dopo
               facciamo una gran festa. lo butto il cappello in aria: mamma è guarita. Vuoi?”</p>
            <p>Ella tace rabbrividendo di gioia. E io le parlo e le racconto tante cose buone, ma
               sono stanco di questa triste camera oscura, con poca aria, con l'orologio che batte
               il suo tempo. Vorrei rifugiarmi al mio tavolino e lavorare, scrivere un'allegra
               poesia, uscire in campagna ed esser solo con il sole e l'aria. lo avrei bisogno di
               prosperità e contentezza. Sono quasi irritato contro il suo male, contro l'oscurità
               che è calata da tanti anni nella nostra casa. Si vive paurosi di svegliare negli
               altri certe cose che sono sempre presenti dentro di noi; si vive a bassa voce,
               guardandoci di sfuggita in viso dopo una risata. Molti giorni si imbocca la minestra
               e la carne senza dir parola, sforzandoci a interessarci dei piccoli che raccontano
               della scuola. Si vive così da molti anni. E la mamma guarda i nostri occhi che
               s'abbassano come in colpa, e non può far niente per i suoi figlioli. Ella ci bacia il
               capo, e ci chiede scusa in silenzio.</p>
            <p>Un giorno metteva ad asciugare alcuni panni alla stufa e piangeva. Io le chiesi:
               “Mamma, cos'hai?”. Le chiesi ancora... essa piangeva e negava, cercava di trattenere
               lo spasimo, ed era stanca: “che hai mamma? perché piangi?”. “Vedi, figliolo, non è
               niente, gli affari di babbo vanno male.”</p>
            <p>E un giorno babbo tornò da un viaggio, che era stato anch'esso inutile, e non c'era
               da far più nulla. Noi eravamo seduti intorno alla tavola e cenavamo. E li entrò, ci
               salutò, e si sedette al suo posto. Noi tacevamo. Egli prese la forchetta e ingollò i
               bocconi. Ci disse: “Mangiate dunque!”. La sua voce era senza tremito.</p>
            <p>Mai ho visto piangere babbo. Gli occhi gli si incassano nelle tempie. la sua fronte
               si fa gonfia, ed egli sta fermo con la testa dritta in su. Egli è un uomo, non si
               lamenta e s'irrigidisce. Babbo m'ha insegnato a tacere e a disprezzare il dolore. E
               così passarono i mesi e gli anni. E io cominciai ad amare la mia famiglia, e ero
               consolato ch'essa credesse in me. E mamma una sera mi disse, poggiandosi sul mio
               petto: “Figliolo, sono stanca, vai avanti tu”.</p>
            <p>lo amo i miei fratelli e i miei genitori perche la nostra vita è stata dolorosa e
               confidente. lo vado avanti con essi e non cedo. Noi vogliamo anche noi il nostro
               posto. Ci hanno fatto molto male. Alcuni sono stati buoni con noi, ma non ci hanno
               capiti. Noi vogliamo esser noi, con i nostri difetti e le nostre virtù, liberi di
               respirar l'aria che ci spetta. lo sono contento di aver avuto una famiglia povera.
               Sono cresciuto con un dovere e uno scopo. Essi mi vogliono bene, e il mio nome è il
               loro.</p>
            <p>L'orologio batte egualmente il suo tempo e la camera è stretta e scura. Che sarà di
               noi se mamma non guarisce? La sua fronte è sudata, e il suo pallido viso è pieno
               d'amarezza.</p>
            <p>Voglio oscura la camera. Non filtri il sole dagli scuretti. lo sono sdraiato bocconi
               sul letto, immobile, e non penso.</p>
            <p>Non soffro. Nell'oscurità dilaga una noia infinita, e io sto dimentico, intravedendo
               con disgusto gli scaffali dei libri sulla parete di faccia.</p>
            <p>Ho letto, ho guardato dalla finestra, ho fumato: inutile ritentare. Non ho voglia di
               niente, e la camera è fredda.</p>
            <p>Sento stridere bimbi in strada, e ombre di carrozze sfumano rapide sulla parete.
               Presto sarà notte, e si spegnerà finalmente anche questo raggio denso di sole che
               illumina il mazzo di fiori dipinto lassù.</p>
            <p>Intanto gli uomini tornano dal lavoro e si salutano l'un l'altro. E la terra cammina
               nella sua via fissa.</p>
            <p>Ho girato tutta la città in questa notte di martedì grasso, annoiato e disgustato
               senza causa. Forse ricordavo l'altr'anno, con lei, in caffè. L'ho cercata per tutti i
               caffè, temendo di esser visto. Pensavo che le avrei rovinato maggiormente la serata.
               Povera putela.</p>
            <p>Su per l'Acquedotto ho incontrato un condiscepolo, Nando Baul, che m'ha fatto entrare
               alle “Gatte”. Era la prima volta che entravo in un caffè concerto. Guardavo la carne
               floscia e la gente che guardava. Il direttore d'orchestra aveva un naso terribile, e
               le canzonettiste ci facevano le spiritosaggini. Nando si divertiva, ma con
               ostentazione di esperienza. Nando aveva gli occhi lustri. Mi disse che qualche voIta
               xe più bel. Credo. Saluti.</p>
            <p>Feci un giro per Cità vecia sperando di trovare per le strade una sporca baldoria. Io
               sono ancora casto - ma come la vergine che guai a essere nei suoi sogni - dice
               all'incirca Nietzsche. Sono rimasto puro fisicamente per paura di malattie. Forse
               anche no. Del resto non importa. Mi sono fatto spiegare dai libri e dai compagni
               esperti, e ora sono qui nervoso ad annusare. Avrei gusto di vedere qualche scena: ma
               non c'è niente. Odor di piscio. Non ho coraggio di tener su la testa e guardare agli
               sburti.</p>
            <p>Qua abbasso c'è le solite otto, nove che passeggiano con il loro andare di oche
               culone, incappottate sulla camiciaveste. Fin qui arriva il belletto rosso, qui
               comincia il viola del freddo, a zone. Come passo rni toccano il braccio: “'Ndemo su
               mulo?”. Divento rosso, passo via senza rispondere. Mi fanno schifo.</p>
            <p>Schifo terribile. Questa è la ragione. Specialmente i capelli e le mani. Sento un
               untume muschiato che non posso sopportare. Se no, non mi parrebbe niente. Capisco
               benissimo senza romanticherie. lo dò tanto; tu dai tanto. È pulito. Porca è la
               società che per pulizia ha chiamato ciò... amore. (I puntini non sono miei: ma della
               società. Io non adopero puntini.)</p>
            <p>Dal caffè dove bevvi petess la sera della calata, sbocca una comitiva di ominacci con
               barba, vestiti da donna; donne spanciate e altro negrume, urlando, saltando con
               fanaletti e bastoni. Mi tiro da parte. Sono contento di avere a casa un letto bianco,
               pulito, senza cimici.</p>
            <p>Ma una donna, una femmina, per me, per avvoltolarsi insieme nel letto, per farla
               urlare di strette e morsi! Questo letto è troppo grande. Troppo soffice. È meglio
               dormire con una coperta per terra.</p>
            <p>Andai a vedere al Credit se mi prendevano impiegato. Appena montai la larga
               scalinata, piena di stucchi e d'indicibili lampadari, il silenzio del lavoro mi fece
               poggiare i piedi zitto, come se disturbassi, alla fonte, la pulsazione di un mondo
               misterioso.</p>
            <p>Mi dissero ch'era impossibile perché avevo fatto il ginnasio e non l'accademia di
               commercio, e poi non sapevo bene il tedesco.</p>
            <p>Appena uscito, vedendo il bel verde chiaro degli orti sotto il Castello, mi tornarono
               a mente le fantasie puerili salgariane. Belle cavalcate d'avventurieri ch'incontro ad
               ogni svoltata della mia vita, e mi danno il buon saluto augurale inebbriandomi gli
               occhi con il luccichìo delle carabine strofinate e pronte. Strofinate sul tavolo, la
               candela un poco più in là: e il respiro della mamma dormente è tanto lungo che la
               mano strofinante con foga, su e giù, si rallenta, e s'accorda al respiro lungo,
               mentre l'anima comincia a pensare alle difficoltà, e si riempie di dubbio, come di
               acqua i fori della tenda appena tolta, cominciando la piova. Rividi la brunastra
               tenda nel primo lume dell'alba, sgocciante di rugiada, e mi curvai a uscirne dallo
               stretto pertugio, guardandomi intorno cauto, spiando gli scricchiolii dell'erba che
               si rialzava.</p>
            <p>Uno scalone tirato da due cavalloni, carico di stanghe di ferro, correva a precipizio
               insordando la città. Il cocchiere, piantato con le gambe aperte sui due lunghi
               tronchi scorzati del margine, frustava e incitava i cavalli. Davanti a quel carro
               d'inferno tutti i sogni sparvero. Ero in Corso, fra gente impellicciata e
               automobili.</p>
            <p>Me n'andai a casa stranito.</p>
            <p>Pensavo: picchiar porta per porta. Otterrò d'esser mandato in una grande casa di
               commercio dell'Indie , a Rangoon, come Ucio. Un cinese schiavo moverà nella mia
               stanza un'enorme ventola rossastra, perché le zanzare malariche non si fermino sulla
               mia pelle. Non scriverò altro che, in inglese: “In possesso vostra stimata del”.
               Imbroglierò astutamente, come i commercianti non sanno fare ancora. In tasca la
               rivoltella.</p>
            <p>Risi: perché in India? perché la rivoltella, lucida come le carabine degli
               avventurieri? Bimbo, sei letterato. E rimarrai letterato per quanto mare frammetta
               tra la tua ultima e la nuova pedata. Anche se a Rangoon, anche se nell'isola di
               Robinson , la ventola ti sembrerà, che so io: l'azione contro le idee: insomma una di
               quelle tue immagini strampalate che mettono in sussulto e in compassione la gente. E
               scriverai nella tua lettera d'affari cosa che il copialettere non potrà copiare senza
               che la sezione controllo ti dia del matto.</p>
            <p>Uscii deluso. Toccai le foglie degli alberi umidi di piova, sforzandomi a non
               paragonarle con niente. Un'impressione tattile di bagnato e di freddo, e basta. Avrei
               voluto mi fossero disaggradevoli. Camminai lungamente, evitando di pensare. Poi
               decisi: Parto.</p>
            <p>Andai alla stazione a pigliare il biglietto di terza classe. “Per dove?” mi chiese il
               bigliettinaio. Lo guardai. Io pensavo di viaggiare senza destinazione; viaggiare
               perché speravo in un disastro ferroviario che avesse schiantato due macchine e più
               vagoni, e io mi salvo aggrappandomi fortemente fra i due valigiai, così che l'urto
               non mi tocca. Poi esco rompendo il vetro dal vagone rovesciato, striscio a carponi;
               non salvo nessuno ma corro alla prossima stazione per avvertire, con calma,
               dell'accaduto. “Ha la mano insanguinata” mi dice premuroso il capostazione. lo la
               guardo estraggo il fazzoletto e la fascio. Poi, per favore, domando al capostazione
               di permettermi inviare un dispaccio al mio giornale.</p>
            <p>“Per dove?” si spazientì il bigliettinaio.</p>
            <p>“Per Milano”. E pensai: “mi presento al Corriere della Sera”.</p>
            <p>Il treno andava a Vienna , e il bigliettinaio dicendomelo sorrise. Tornai a casa
               deciso di farmi giornalista.</p>
            <p>Il Piccolo mi accettò a cento corone il mese: orario da mezzogiorno alle sedici, e
               dalle venti alle tre.</p>
            <p>La prima volta che andai a intervistare un'attrice - non ricordo più se era la
               Bellincioni o la Tina di Lorenzo - pensavo mettendo il pollice nel taglio ascellare
               del gilè bianco: Rappresentazione d'una novità che non conosco; intervista antr'act;
               caffè neri; accendo un sigaro; in redazione: è il tocco. Ordino in pacchetto regolare
               le lunghe cartelle verdognole, le numero: devo scrivere due articoli: la recensione
               della novità e l'intervista: in un'ora e mezza. (L'intervista potevo scriverla la
               mattina dopo; ma mi piaceva aumentare il lavoro febbrile.) Bene. Che dirò a lei? È
               bella. E il Piccolo è il giornale più diffuso di Trieste: io, in questo momento, ne
               sono il critico teatrale.</p>
            <p>Una folata d'immagini come al ritorno delle rondini: ero accanto a un bosco
               autunnale, e soffiava la bora, e le foglie d'oro e di porpora turbinavano intorno a
               me? Nella mia anima, certo, fu un subbuglio, un accorrere, un saltellìo guizzante,
               come in una vasca di parco quando un bimbo butta una mica di pane. Ma il rosso
               belletto delle labbra e la polvere d'oro dei capelli di lei mi parodiò; e io ne fui
               spaventato come guardandomi in uno specchio convesso. Scrissi molto male della
               commedia che m'era piaciuta, per vendetta, perché anch'io avevo bisogno di violare la
               realtà altrui. Ma il direttore si fece portare le cartelle prima che andassero in
               tipografia, mi chiamò, mi rimproverò aspramente e stracciò l'articolo.</p>
            <p>Uscendo di redazione, la prima alba mi faceva male sugli occhi stanchi.</p>
            <p>Una notte, dopo qualche anno, una notte di lavoro terribile perché era morto il papa,
               io fissavo la lampada a gas sul mio tavolo. Sentivo andare, borbottare,
               scartabellare, rombare intorno a me, sempre più lontano, lontanissimo, e pensavo,
               chissà perché, a Caino e Abele . Dicevo a Dio ch'egli era molto ingiusto con Caino :
               perché non accetti il suo fumo? i rami carichi di frutti e le biade non valgono
               l'agnello di Abele? Che male ti ha fatto egli, prima di uccidere Abele? perché? La
               bibbia non dice niente. Pensai che questo poteva essere il pensiero centrale d'una
               tragedia, e mi misi a ridere malignamente. Io avevo già ucciso Abele.</p>
            <p>Abele aveva teso le corde fra i corni del bufalo fucilato da me, e cantava. Io
               l'uccisi. Ma ora le foglie che mi toccavano erano dure e aspre di veleno come
               pennini. Desiderai ardentemente: “ Abele Abele se tu fossi ancora melodioso in me, in
               quest'ora di suprema stanchezza! lo ho voglia di veder le stelle in cielo e cantare
               un grande canto”.</p>
            <p>Ma mi ghignai.</p>
            <p>L'anima mi s'era ormai coagulata per il gocciare della vita inacidita, rabbiosa,
               negatrice, e mi corrose in rughe la faccia, incassandosi una tana nelle occhiaie.</p>
            <p>Non vedevo più le cose, e diedi di cozzo senza sapere in spigoli acuti onde gli altri
               mi credettero un eroe. lo andavo per la strada già scavata, disgustoso a me stesso,
               desiderando che qualcuno mi bastonasse a morte.</p>
            <p>Una volta anche mi proposi d'uccidermi, ma davanti allo specchio non potei ammazzare
               l'essere maligno e ironico che mi guardava. La donna che m'amava non torse il viso,
               mi si avvinghiò nervosamente al collo e tentò con tutta la sua anima di darmi un
               bacio; ma le sue labbra non aderirono sulle mie.</p>
            <p>Ora sono quieto e viaggio negli espressi.</p>
            <p>No, no, la mia vita non fu così, ma lo stesso io mi trovo inquieto e spostato. Io ho
               trovato compagni e amicizia, e ho lavorato con essi, ma io sono meno intelligente di
               loro. lo non so dir niente che li persuada. Essi invece sanno discutere e dimostrare
               che bisogna esser convinti di questa o quella cosa. Io sono impersuaso e
               contraddittorio. Bisogna star zitti e prepararsi.</p>
            <p>Ma perché essi qualche volta s'accasciano disperando di tutto? Chi vuol riformare gli
               altri non ha diritto d'esser debole. Bisogna andar avanti e dritti. Bisogna
               accogliere con amore la vita anche quand'essa è pesante. Bisogna obbedire al proprio
               dovere. Essi sono più intelligenti e più colti e più stanchi.</p>
            <p>Forse io sono d'una città giovane e il mio passato sono i ginepri del carso . lo non
               sono triste; a volte mi annoio: e allora mi butto a dormire come una bestia in
               bisogno di letargo. lo non sono un grùbler. Ho fede in me e nella legge. lo amo la
               vita.</p>
            <p>Ma i discorsi d'arte e di letteratura m'annoiano. Io sono un po' estraneo al loro
               mondo, e me n'addoloro, ma non so vincermi. Amo di più parlare con la gente solita e
               interessarmi dei loro interessi. Può essere che tutta la mia vita sarà una ricerca
               vana d'umanità, ma la filosofia e l'arte non m'accontentano né m'appassionano
               abbastanza. La vita è più ampia e più ricca. Ho voglia di conoscere altre terre e
               altri uomini. Perché io non sono affatto superiore agli altri, e la letteratura è un
               tristo e secco mestiere.</p>
            <p>Dunque facciamo l'articolo. Da molto tempo sto zitto: è tempo di risbucare. Lapis
               rosso: 1, 2,3,4,5...; le cartelle sono numerate e pronte. Accendiamo la sigaretta.
               Inchiniamoci sul tavolino per venerare il pensiero che gorgoglia, commisto
               all'inchiostro, giù dalla penna.</p>
            <p>Lo sviluppo d'un'anima a Trieste. Comincio a scrivere; lacero; di nuovo, e altro
               strappo. Sigarette. La stanza s'empie di fumo, e i pensieri si serrano come corolle
               al vespro. Inutile illudersi: non ho da dire niente. Sono vuoto come una canna.</p>
            <p>“Cosa fai qui, davanti a questo tavolino, in questa sporca camera d'affitto? Anche se
               tuffi il muso nella frasca verde della boccia con cui i tuoi occhi, stanchi del
               grigiume stampato sulle pareti, cercano di sognare, tu, qui, non respiri. Ora, qui
               anche Shakespeare è una pila di libri che ti ruba un brano d'orizzonte. Dirimpetto,
               l'incontro s'inrossa per l'aurora, e se t'affacci alla finestra e guardi a sinistra,
               Fiesole è chiara come un cristallo ambrato. Sul Secchieta c'è la neve. Andiamo sul
               Secchieta”.</p>
            <p>Fasce ai piedi; doppia maglia al petto, un boccone di cioccolata in tasca: e mentre
               pesto forte il lastricato della città perché dai piedi il sangue mi scorra più caldo
               alla testa, penso: “Che ha da fare con la vita dello spirito cotesta improvvisa
               scampagnata? C'era un ostacolo in te, un poco più alto del Secchieta: e tu invece di
               pigliarlo di petto e darci dentro col cranio, gli giri attorno credendo di andare
               così verso il sole che illuminerà a tuo uso e consumo tutte le cose. Sei già stanco?
               e ieri ancora sbalzavi oltre i vigneti e giù dai muriccioli scontorti e assodati
               dall'edera che t'intralciava i piedi, e pumpf! col muso per terra, cervo vinto che i
               tuoi coetanei cacciatori sbraitando l'alalà di vittoria legavan con venchi per le
               zampe e trascinavano a casa - il viso rosso dalla scalmana e dal trionfo. Buttavi giù
               litri d'acqua, immersa bocca e naso e occhi nella secchia del pozzo, sbuffando e
               ingorgogliandoti, senza tregua: sicché l'alenare delle narici scavava due fondi buchi
               nell'acqua. Stanco?”</p>
            <p>Qui nel treno che mi porta a Sant'Ellero c'è contadini che appena montati
               dormicchiano rovesciando la testa sullo schienale di legno. lo cammino su e giù per
               la corsìa centrale del vagone. Stanco? Non so più niente, ora. Non sono più in città.
               Non ho più obbligo di dimostrarmi perché faccio questa o quella cosa. Sono una bestia
               irrazionale. Scampagnata, gita, fuga, pazzia, leggerezza, sciocchezza: non so; so che
               vado sul Secchieta dove c'è la neve. Scendo dal treno, e respiro.</p>
            <p>Su per gl'intrigati viottoli de' carbonai, che qui là si allargano in uno spiazzo
               nero. Dove vado? La collina nasconde Vallombrosa. Bene, se non mi sperdo; se mi
               sperdo, meglio. Tocco vecchi castagnoni senza midollo né carne; l'elleboro nero è
               fiorito. Forse i miei occhi troveranno tra le foglie brune e il musco la prima
               primola, accanto alla macchia di neve.</p>
            <p>Allenta il passo: l'animo si può ingrassare rapinando la natura. Tutto è fiorito
               d'immagini intorno a te. Stendi la mano!: non i getti dei rovo tu tocchi, né il
               cespuglio tenace delle ginestre, né i sassi della terra: accarezzi e ti pungi del tuo
               spirito, che è svolato via da te a crearti il tuo mondo. S'è abbattuto contro
               l'oscuro amorfo, e ha piantato di colpo le sue radici, entro di lui; onde il vento lo
               agita, rami invernali gonfi come pugno che più s'ingrossa come più si sforza in se
               stesso; e i tuoi scarponi marchiano il terreno umido di linfa succhiata su in mille
               forme dal sole; e il tuo sguardo si spande fraternamente nel cerchio divino dei colli
               verdineri, sotto il cielo limpido e lieve che par s'elevi - luce - più in su
               dell'aria. Cammina amorosamente nel tuo regno meraviglioso.</p>
            <p>Le case dì Saltino . La prima neve nei fossi lungo il binario dentato. Dentro, gambe
               mie!: è dura e crocchia come ossi fra i molari d'un cane. C'è degli alberi carichi di
               gemme incuffiate di peluria argentea, come strani fiori. Da una stalla aperta mugghia
               il muso d'una vacca, e si lecca dentro le larghe froge. R. R. Telefoni: 50 centesimi
               e sono a Firenze. Eppure cammino urlando sulla neve, e non c'è nessuno che si fermi a
               guardare il pazzo. Tutt'è bello. Capisco la riforma della scuola media e il cipresso
               stronco sotto il peso della neve, che giace infissato nella neve attraverso la strada
               e m'obbliga a un salto allegro, fermati sul petto i lembi della mantella. Ed è buono
               il salame, il burro, il tè, il pane casalingo d'una settimana dell'osteria di
               Vallombrosa . Qui è impossibile sian mai venute dame strascicanti lunghe gonnelle per
               campi ben pettinati e rasati, né ministri hanno mai giocato tennis in solino: molti
               alberghi attendono di spalancarsi: ma io non credo. Però potrei pigliare a sassi
               quelle due aquile insaccate in stracci gialli, appollaiate col pernio sui pilastri
               d'un portone.</p>
            <p>Ma su, che al Secchieta c'è neve assolutamente intatta. Nessuna traccia sul dorso del
               monte: dove sono i giovani italiani? Aspettano che si bandiscano domenicate invernali
               con schi e pattini e signorine. Scrivo con il chiodo dell'alpenstoc le lettere Voce
               nella neve. Propongo che la festa vociana sia un'annua salita al Secchieta, di
               febbraio. Lupercalia. Ah, ah, in questo momento qualcuno esce dalla redazione d'un
               cotidiano e va a dormire! Venite a bever l'alba sui monti!</p>
            <p>E basta: il dìsotto sparisce. Non c'è che una cosa, alta, non vista, che bisogna
               raggiungere. Nessun'immagine. I rami sono rami irrigiditi che scattano sul viso se ti
               sfuggono di mano. Picchia il tacco nella neve per fartì il tuo scalino, e un altro
               più in su. Ficca l'alpenstoc. Anche se affondandosi tutto, t'avverte che la neve è
               alta come te, non camminare a serpentina; pianta dritte le pedate.</p>
            <p>Niente mi giunge dentro di consentaneo, attomo a cui s'affollino l'idee e lo poppino
               e lo assimilino restituendolo mio, frutto dell'anima più profonda. Tutto è sensazione
               di ostacolo che bisogna vincere: io e il monte siamo; altro no. E non devo esser che
               io, in vetta.</p>
            <p>Ti volti a contemplare? Seì già stanco che ti metti a fare il poeta, caro amico mio?
               Se i polpacci ti scoppiano e la schiena ti si ripiega insieme e per ogni centimetro
               di conquista stronchi col viso, coi petto un ramo; e un altro ramo, e rami chissà
               fino a dove ti aspettano, duri, ghiacci, ipocritamente velati di neviscolo come una
               fiorita di mandorli, e i ghiaccioli ti si frantumano nel collo, negli occhi
               abbacinati dall'eterno luccicor dei bianco; e il berretto che ti sguizza giù ti
               costringe a ricalare, e l'alpenstoc ti s'incunea tra ramo e tronco, cosicché tutte le
               cose indispensabili tentano d'impedirti ciò che devi - agguanta coi denti la lingua
               che vorrebbe imprecare, e cammina. E se la neve intenerita dal sole cala sotto il tuo
               piede, in modo che tu potresti adagiarti dolcemente su essa, e riposare, non cedere
               alla soffice bontà, non poggiar lieve gli scarponi: batti, affondati, tirati fuori e
               avanti lassù. E lassù - non sai dove, perché forse tu non cammini verso la cima
               reale, delle carte geografiche - e il tuo lassù è grave di nebbia, forse; onde tu
               raggiuntolo a cuore spasimante non vedrai gli Appennini imbrunirsi come giovane carne
               sotto il sole, né la neve immensa, che tu hai vinto, accendere i colori, né lontano,
               in basso, Firenze. Ma tu, amico mio, ti sei levato da tavolino per salire sul
               Secchieta ; e s'anche tutte le opinioni della strada, che ti si sono infiltrate
               nell'orecchio dalla finestra, col frastuono dei barocci scampanellanti e le canzoni
               sporche di vino indigerito; s'anche tutta la vita degli altri è presente in te pur
               ora e tenta, come una ventata polverosa, di storcerti il collo verso quello che hai
               già superato a rimirarlo, e accosciarti, tra l'alto e il basso, sulle tue gambe
               stanche; anche se in eterno tutta la città e la sua stanchezza è in te e non la puoi
               sfuggire - non importa: tu vai in su: questo solo è vero; tu devi: questo solo è
               bello.</p>
            <p>Un dirupo nevoso che mi permetto di superare a zigzag: l'attacco due tre volte con
               l'unghie. E...</p>
            <p>Sul Secchieta c'è una bassa cappella con una madonnina dipinta. Ho acceso un
               fiammifero per timore che vi fosse dentro il lupo. Sono sgusciato strisciando per il
               pertugio ostruito dalla neve e sono ruzzolato sotto la madonnina.</p>
            <p>Penetro con le dita spalancate nell'acqua del mare, come tra i capelli morbidi e
               resistenti d'una donna; e m'arrovescio sulla superficie a riposarmi. Le piccole onde
               sbattono mormorando al mio orecchio, come il cuore della donna all'amante che riposa
               su di lei.</p>
            <p>Allargo lo sguardo: e il mare s'increspa sotto il sole. La sua anima è quieta e
               serena, ed egli si stende sulla spiaggia soffice e si culla cantandosi piccole
               parole; e cerca con dita di bimbo le conchigline e i granchietti fra la ghiaiola
               della riva.</p>
            <p>Mi riposo sul mare. Passano sul cielo bianche nuvole e migrano. Se sollevo un poco la
               testa vedo tremare gli ulivi di Muggia: nient'altro. Il riposo è grande e
               infinito.</p>
            <p>Una barca apre lenta la vela, si sbanda leggermente, e esita. Poi va, raccogliendosi
               il poco vento. Io sono qui, portato dallo smuoversi lento dell'onde increspate.</p>
            <p>E il mare mi porta lontano dove io non veda altro che mare e cielo, e tutto sia zitto
               e pace. Apro la bocca e fra i denti mi scorre l'acqua salsa, e il corpo si lascia
               calare lentamente nel mare.</p>
            <p>Son qua per terra come un cane in agonia e i nervi mi si inturgidano per il bisogno
               d'amare, e stiro la testa come se un capestro mi si avvincolasse sempre più stretto
               intorno al collo. Poi balzo in piedi e guardo nella notte. Dove sei creatura bella
               che un giorno mi devi amare? Guardi nella notte? Sotto le stelle l'aria ha uno
               scintillìo come di specchio e noi ci vediamo.</p>
            <p>Creatura fresca, dentro all'anima tutto è speranza di vita come in un bosco sotto la
               calura. La piccola erba carezza il ceppo rugoso, tremando nell'aspettativa. La terra
               mormora, l'acqua è vicina. Ecco l'acqua, la fresca acqua. E tu sei qui fra le mie
               braccia, creatura.</p>
            <p>Io ti posso baciare perché mi sono conservato puro. Ho sofferto e pianto per te. Ora
               è agosto, e i rami rigurgitano di succo e si drizzano smaniosi. lo voglio abbrancarti
               furioso e sentire questa tua carne intatta torcersi sotto le mie dita, qua sulla
               terra calda come il mio sangue, perché tu devi esser mia.</p>
            <p>0 creatura bella, io non so che colore abbiano i tuoi occhi, ma sono azzurri perché
               la grande aria su di noi è azzurra. Non so dove tu sia, ma guardi dall'alto e
               rassereni come il sole. In tutte le cose tu sei perché tutto io amo: nella campanula
               bianca del prato e nel fiume che ti rispecchia e va per l'ampia pianura portandoti
               nel suo cuore.</p>
            <p>0 creatura nuova, non so chi tu sei, ma ti sento dentro di me come se nell'anima un
               seme mi radicasse. E sono un bimbo che va su per un monte verde, saltando e cogliendo
               fiori, e d'un tratto gli s'apre davanti la valle con i suoi villaggi e la città
               lontano, piena di luce nebulosa.</p>
            <p>Tu sorridi di certo, perché le stelle scintillano tanto questa notte. Sento il tuo
               sorriso sul mio volto come un soffio di vento in un ciuffo d'erba. Ah cara! tutti i
               miei pensieri vanno verso di te come l'api intorno a un fiore dolce. E vanno e vanno
               a turbinare intorno a te, creatura mia.</p>
            <p>Tutte le cose son vere; ma alcune accadono ora, altre accadranno nel futuro. E s'io
               ti racconto in questa triste notte invernale d'una fata che viene portando odoranti
               fiori in grembo, tu mi devi credere, o povera anima mia.</p>

            <l>Ho voglia di cose lievi,</l>
            <l>dove mi conduce un volo</l>
            <l>di rondine, l'orecchio</l>
            <l>sfiorandomi. Il sole è tiepido</l>
            <l>come guancia adolescente.</l>
            <l>Camminando leggermente</l>
            <l>vado verso a bianchi meli.</l>
            <l>Lunghesso la strada</l>
            <l>un ramo d'olivo</l>
            <l>il volto mi tocca.</l>
            <l>Cose fresche! Rose</l>
            <l>gonfie di rugiada;</l>
            <l>erba su d'un rivo.</l>
            <l>Ah se potessi</l>
            <l>baciar la tua bocca!</l>

            <p>Il notturno sogno dei fiori si disperde come la rugiada della prima alba lo tocca.
               Eppure volentieri io sentirei le tue labbra sui miei occhi quando la mattina penso
               così dolcemente.</p>
            <p>Andiamo per i prati senza sentieri, perché oggi un tiepido sole ci carezza le
               palpebre. Camminiamo lungamente, godendoci il sole invemale e le piccole viole fra le
               foglie dell'edera sparsa sul suolo.</p>
            <p>È un giorno che l'anima è portata in alto dal proprio fiato. Se respiriamo, lasciamo
               bianca vaporosa traccia di noi nell'aria.</p>
            <p>Andiamo ancora avanti un poco, dove il sole scalda il tronco del bianco platano, e
               poggiamoci la fronte leggera. Sotto ai piedi fruscia l'erba nuova, mentre andiamo
               tenendoci stretti per mano e guardando tra le ciglia.</p>
         </div>
         <div type="chapter">
            <head>Parte terza</head>
            <p>Ho ritrovato il mio carso in un periodo della mia vita in cui avevo bisogno d'andar
               lontano. Camminavo spesso, lento, alle rive per veder la gente che partiva. Studiavo
               l'orario dei piroscafi Iloydiani, e se avessi avuto qualche centinaio di corone sarei
               andato in Dalmazia, a Cattaro , poi mi sarei arrampicato su fino a Cettigne , poi
               chissà? nell'intemo della Croazia dove c'è boschi immensi e bisogna cavalcare lunghe
               ore per arrivare a una casipola di legno bigio. Il pater familias è ancora l'antico
               ospite. Di notte, quand'uno non può dormire, sente un canto triste che lo culla.
               Forse piuttosto sarei andato nell'Oriente .</p>
            <p>Guardavo i bragozzi ciosoti che con una gran spinta si staccavano, gonfi e carichi,
               dalla riva. Il padrone della barca si levava la camicia per non infradiciarla di
               sudore, s'arrampicava sull'albero, e agganciandosi con la gamba sulla scala a corda
               sbrogliava la vela, giallastra a macchie mattone. Tutta la notte avrebbero corso
               l'Adriatico col borino, e poi un altro giorno, e un altro sotto il sole. Specialmente
               mi desideravo la piena calma marina, se il vento fosse cessato improvvisamente.</p>
            <p>Avevo bisogno di star solo. Andavo per le strade poco frequentate, nell'ombra degli
               alti casamenti rettangolari, e mi guardavo intorno spiando di lontano il viso dei
               passanti. Temevo d'esser conosciuto, d'esser salutato, di do ver salutare. Un amico
               mi mandò una cartolina:perch non gli scrivevo? “Poiché non vuoi, non vengo. Ma non è
               bello che tu sia così scontroso ed egoistico nel tuo dolore. Proprio ora l'amicizia
               ti farebbe bene”. Tutte buone care persone: ma lo ero in cerca di lontananza.</p>
            <p>Stavo solo, nella mia stanzetta, e ogni sera sentivo battere lente le nove, poi le
               nove e mezzo, poi le dieci, poi le dieci e mezzo... il tempo camminava come si va nei
               pomeriggi domenicali, portandosi addosso la noia di tutti gli uomini. E ogni notte
               sentivo passare una carrozza nella via, poi la voce di tutti i nottambuli che
               gridavano alla moglie o alla mamma per la chiave.</p>
            <p>Ecco - pensavo - ora mi metto a leggere, piglio appunti, studio. Ma calavo la testa
               sulle braccia raggomitolate - e non potevo piangere.</p>
            <p>Non potevo dormire. Ero sotto l'incubo di un'afa grave. E uno usciva di casa nella
               notte e camminava con passi stanchi. Sognavo di una lunga notte di bora, che i pochi
               viandanti camminano curvi contro di essa, senza pensare. Mi sognavo soprattutto di
               cedri infissi nel fondo del mare, che a poco a poco impietravano. Avevo bisogno di
               sassi e di sterilità. E mi ricordai del carso, e dentro ebbi un piccolo grido di
               gioia come chi ha ritrovato la patria. Quante storie mi raccontai quella notte! M'ero
               sdraiato sul materasso poggiando la testa sul braccio destro, e ero un bimbo che
               aspettava con occhi aperti un po' di lume alla fessura della porta e la mamma
               entrasse: “Non dor mi? È tardi. Dormi, dormi. Ti racconto una storia”.</p>
            <p>Avevo pietà e tenerezza per me stesso. E mi raccontavo a voce alta una storia del
               carso: “Molti anni prima di noi una donna del carso con capelli biondi, aveva
               partorito un picco lo che tremava anche sotto la pelle d'orso. Allora lei poiché il
               suo fiato non bastava, ac cese il fuoco per la prima volta. Il piccolo creb be e non
               andava a caccia. Mangiava carne cotta e le notti d'inverno quando si svegliava
               d'improvviso e non vedeva la fiamma, l'oscurità e il freddo entravano in lui, ed egli
               pensava stra ne cose, rabbrividendo. Dalla volta della grotta stillavano gocce, più
               lente del battere del suo sangue, e come cadevano sullo strame del giaciglio egli
               sentiva camminare fuori della grotta. Ma molto lontano; chissà dove, chi era?</p>
            <p>Pascolava le capre; si ficcava dentro un cespuglio e guardava il cielo tra le
               frasche. Un cervo passava annusando, un uccello fischiettava, e quei suoni entravano
               in lui e si intricavano. Poi dormiva un poco. Poi tornava al calar del sole, e
               raccontava con parole chiare come le foglie dopo la piova. La sua famiglia
               l'ascoltava.</p>
            <p>Un giorno, mentr'egli raccontava. vennero uomini, il torso come macigno spaccato dal
               ghiaccio; ammazzarono la famiglia, rubarono il fuoco, e condussero lui in
               servitù”.</p>
            <p>Anche altre storie mi raccontai. Ma poi fui stanco, e non potevo dormire. La mia
               testa erano tanti pensieri rotti che nascevano e svolavano via da tutte le parti,
               portandomi in mille posti contemporaneamente. Sudavo. Allora m'alzai, mi vestii in
               furia, intascai il mio coltello a serramanico, e andai. In via Chiadino c'era ancora
               una coppia d'amanti, e la donna giocava con le dita del compagno che la teneva
               avvincolata a sé. lo pensai: “Quella donna gli può benissimo morire proprio questa
               notte”. I cani abbaiavano. Appena su, verso Kluch, dopo la stanga giallonera della
               dogana, io fui solo e respirai. Camminavo senza pensare.</p>
            <p>Anche questa mattina s'è alzato il sole. E come al solito i muratori camminavano
               nella strada silenziosa, con i loro grossi tacchi. Ho visto una donna dirimpetto alla
               mia finestra spalancare le imposte e chiamare il figliolo ch'era ora di scuola.</p>
            <p>Dentro di noi s'accumulano molte nausee e schifi, e un giorno escono e ci appestano
               l'aria che respiriamo. Secca assai vestirsi, mangiare, alzarsi dalla sedia, ed è
               intutile; ma è meglio non turbare le abitudini e mettere un piede davanti all'altro
               perché ci hanno insegnato a camminare. Soltanto non porre ostacoli alla noia, perché
               allora il pensiero s'agita e fa patire; ma se no, la vita procede calma, senza scosse
               né sussurri.</p>
            <p>Silenzio e pace. Si cammina per le strade senza far rumore. Non bisogna svegliare. La
               gente dorme, male, bene, ma dorme. Nessuno ha diritto di svegliare il sonno di
               nessuno. Passa qualche nottambulo, e una guardia di pubblica sicurezza piantona a
               passi larghi. Vicino ai fanali senti il fruscio del gas ch'esce dal beccuccio. Un
               tratto di luce; la tua ombra cammina davanti a te, poi si smarrisce un poco; una
               seconda ti segue; si fa piccola, s'avvicina, eguale a te. Ti puoi fermare, sdraiarti
               su lei, nel lastricato della città, e dormire anche tu. Ma puoi anche andare avanti,
               svoltare a sinistra o a destra, è indifferente. Ora sei in mezzo a una puzza di
               petrolio bruciato; poi, quando questa zona finisce, comincia la ventata calda di
               grasso dalla cucina d'un albergo. Tu puoi camminare fino all'alba per la città zitta,
               mentre la polvere cala lenta per terra.</p>
            <p>Piove. È una giornata lunga. Il campanello, suona: entra Guido , lascia cader
               l'ombrello nel portaombrelli, va in camera sua, butta giù i libri, va a mangiare.
               Mamma passa piano vicino la mia porta, perché spera io riposi. il giorno s'allunga
               eguale e infinito.</p>
            <p>Un carro traballa lento per la strada. Odo picchiare su ferro. I colombi tubano sul
               cornicione della casa. Non so che sarà della mia vita.</p>
            <p>Due uomini passano vicino e si salutano levandosi il cappello. Uno ha un viso
               triangolare, tutt'ossi, con occhi stanchi e erranti; l'altro cammina a piccoli passi
               svelti, tutto contento. È contento d'aver appetito. È contento della sua casa, della
               giovane sposa che lo aspetta alla finestra. Ha il Piccolo ripiegato in tasca e porta
               un cartoccio di ciliege per il pranzo. - Perché si sono salutati? Che rapporto vi può
               essere tra questi due uomini? Tutta la vita è intrecciata così ridicolmente. Nessuno
               può capire l'altro, ma s'infinge d'amarlo e d'odiarlo. Perché? L'altro fa un atto e
               allora si dice che ha fatto bene, che ha fatto male. In nome di che cosa?</p>
            <p>Io passo e lascio passare, e guardo questa ignota vita come un forestiero. lo sono
               qui perché in questo momento cammino, per questa strada e vedo un orologiaio curvo su
               un panchetto svitare una molla con una piccola punta di acciaio. Tien stretto
               nell'incavo dell'occhio una lente a tubo, naturalmente, senza increspare un muscolo
               per lo sforzo. Nella bottega mille pendoli dondano ritmicamente e mille lancette
               segnano l'ora identica e gl'identici minuti. Tornan da scuola le bimbe dei Liceo, a
               frotte, tutte vestite di turchino, e cianciano occhieggiando di straforo i giovanotti
               che fanno l'aspetta.</p>
            <p>Un ragazzotto spruzza d'acqua il selciato davanti a un negozio, poi entra, esce con
               una scopa e butta la polvere in mezzo alla strada. Un fiaccheraio dorme rannicchiato
               nella carrozza, sui cuscini rovesciati, e il cavallo, con il muso insaccato, mastica
               la biada. I colombi di Piazza Grande ogni tanto si levano a tormo e volteggiano in
               grandi cerchi, poi ricalano e zampettano fra le fossette d'acqua. Il soldato bosniaco
               davanti al palazzo della luogotenenza marcia a passi duri, si volta in tre tempi,
               torna in su.</p>
            <p>Dove sono? L'aria calda mi fa socchiudere gli occhi, e cammino trasognato. Cammino
               lentamente e guardo come un forestiero stanco di viaggio, e che tuttavia debba vedere
               perché qualcuno lo attende pieno di affetto e interesse. Ma nessuno m'aspetta e
               nessuno si sederà accanto a me. tornato chiedendomi con occhi amorosi: “E dunque?
               come fu il viaggio?”</p>
            <p>Io sono solo e stanco. Posso tornare e restare. Posso fermarmi qui in mezzo alla
               piazza finché il sole mi faccia vacillare e cader per terra; e posso andare fra il
               frastuono dei carri come nei silenzio della notte, perché in nessun luogo c'è riposo
               per questa mia grande stanchezza.</p>
            <p>E i carbonai che dalla maona carrucolano le ceste di carbone sul Baron Gautsch mi
               guardano con quei loro occhi infossati e sanguinosi mera vigliandosi del mio
               interessamento.</p>
            <p>Uno tosse, sputa, l'aria gli riporta sul torso seminudo, impastato di carbone e
               sudore, i lunghi filamenti di mucco e forse egli pensa stizzosamente che io ho
               compassione di lui.</p>
            <p>No, no: io sono indifferente. Soltanto non ca pisco. Vedo che si lavora intorno a me.
               Un bastimento greco imbarca grosse travi; due pescatori issano la grande vela scura,
               goccio lante; un gelataio grida la sua merce; uno con occhiali neri nota su un
               libruccio il numero sacchi cemento; un servo di piazza si fa avanti con il carretto
               rosso; s'accosta, spumando, il vapore di Grado ; un manzo tira un vagone carico di
               balle di cartone. Sul vagone è scritto: Troppau-Triest-Rozzol-Assling. Ora un treno
               sbuffa su per il colle d'Opcina ; un altro arriva a Pola , un altro rintrona sul
               ponte del Po. L'aria è piena di strepito. Il movimento s'allarga. La terra lavora.
               Tutta la terra lavora in una grande frenesia di dolore che vuol dimenticarsi. E
               fabbrica case e si rinchiude tra muri per non vedere reciprocamente i propri corpi
               avvoltolarsi insonni fra le lenzuola, e si tesse vestiti per poter pensare che almeno
               il corpo dell'altro è sano e regolare, e congegna milioni di orologi perché l'attimo
               l'insegua perpetuamente frustandola avanti nello spazio, come una dannata che si
               precipiti senza tregua per non cadere. Non fermarti mai per un minuto, o laboriosa
               terra!</p>
            <p>Così sentivo; e stavo fermo, come se fossi nel punto morto della terra. Avrei voluto
               pregare i carbonai di lasciarmi lavorare con loro; ma ridevo malignamente e pensavo:
               Sì, sì, lavorate. C'è sempre dentro di voi il mistero come un piccolo grumo che non
               si scioglie. Lo portate con voi in tutte le vostre faccende, ed esso sta quieto e
               buono per darvi l'unghiata all'improvviso. Mangiate il vostro pane e bevete il vostro
               vino; crescete e moltiplicatevi; perché del pane che mangiate e del vino che bevete
               si nutre il vostro mistero, ed è l'unica verità certa che i vostri figlioli daranno
               ai loro figlioli. Incallite le vostre mani e il vostro spirito penetri oltre i
               tessuti più stretti e sia così limpido da farsi specchio a se stesso. Torturatevi
               ogni membro del vostro corpo con tutti gli istrumenti di lavoro, e anche, se volete,
               buttatevi su un letto comodo e affaticate il vostro spirito. Il mistero non lo
               estenuate. In che parte di voi è rintanato il piccolo mistero? Potete stritolarvi
               tutti, e il vostro ultimo sguardo non lo vede. Lo potete anche cercare nelle notti
               stellate e tra i filoni di ferro, sotto, nell'oscurità, fra le radici delle foreste.
               Anche, se volete, potete ammazzarvi, ma la palla che passa oltre le vostre tempie non
               lo brucia, e esso vive in voi anche dopo voi, eternamente, il piccolo mistero che ha
               fatto questa bella distesa di mare e ha fatto noi e ci ha fatto costruire i piroscafi
               rossoneri.</p>
            <p>Ridevo quasi forte. M'accorsi che mi guardavano. Allora ebbi ribrezzo di me. Stetti
               duro, fermo. Ero tutto infetto. Mi pareva che una mia parola avrebbe impestato il
               mondo. Guardai il mare largo, puro, e avrei voluto pregare. Ma no: tutto il mio
               dolore è mio, tutto il mio strazio è per me solo. E mi rinserrai il petto con le
               mani, e fui un sussulto di dolore attorto contro se stesso. Mi parve di poter morire
               perche il mio segreto bruciava avidamente il mio sangue, rosso, come il sole
               maledetto che tramontava nel mare.</p>
            <p>Perché non lavori? Ricordati che qualcuno ha sperato in te. Ella aspetta, e non è
               contenta. Ogni minuto che tu implori è un delitto. Pesta il capo dentro il tavolino,
               ma lavora benedicendola. È giusto che sia morta, perché tu sei un vigliacco.</p>
            <p>Mi sedetti al tavolino, presi la penna, cominciai a fare scarabocchi sulla carta, e
               facevo freghi con su scritto il suo nome. Improvvisamente mi spaventai e corsi allo
               specchio. Guardavo fisso i miei occhi e mi domandavo:“Sono molto lucidi? Ma Vedrani
               dice che non si può capire dai segni esterni se uno è pazzo. Non sono, pazzo. Sta
               calmo, Scipio”. Guardavo le cose riflesse nello specchio. Le cose riflesse nello
               specchio - per legge fisica - sono distanti dagli occhi come sono distanti dallo
               specchio le cose che si riflettono. Cercavo di calcolare se anch'io vedevo così. “Se
               mi pesto devo sentire dolore. Ma anche i pazzi lo sentono. Come posso avere una prova
               esterna che io non sono pazzo?” Il tappeto nello specchio faceva un angolo con il
               tappeto reale. Guardavo per la prima volta, come un bimbo. I lunghi fili rossi, i
               lunghi fili blu. Corsi in stanza da pranzo; c'era Vanda che lavorava. - Ora parlo. -
               Ma non potevo. Avevo terrore della nua voce. Giravo su e giù. Se fosse strana, e
               Vanda mi guardasse spaventata?</p>
            <p>“Xe in casa mama?” Ma no, no: avevo domandato con naturalezza e semplicità. Tornai in
               camera mia. Mi buttai per terra, tenendomi stretta la testa; la chiamai, due volte,
               tre volte, quattro volte, cinque volte.... e continuai a dire il suo nome lungamente,
               lungamente, a bassa voce, sempre più piano. Poi mi misi a ninnare: Din, don, campanon
               - Tre putele xe sul balcon - Una la fila, l'altra la canta, - L'altra la fa putei de
               pasta - Una la prega sior Idio - che 'l ghe mandi un bel mario... Poi non ricordo
               più. Mi prese il sopore. Mi rialzai dopo pochi minuti e stetti calmo. Non so per dove
               passai. Ma molte volte ho pregato la pazzia e la morte.</p>
            <p>Vorrei farmi legnaiolo della Croazia. Amo le frondose querce e la scure. Andrei al
               lavoro camminando un po' storto a destra per l'uso del colpo, e il lungo manico della
               scure ficcata in cintola mi batterebbe la coscia.</p>
            <p>il capo mi dà una manata sulla spalla, ridendo tra denti bruni. Il capo è forte e
               esperto e noi gli obbediamo con riconoscenza. A noi piace esser comandati. Il capo
               beve petecchio come acqua, e non traballa mai, ma andando coi suoi passi ben piantati
               vigila dall'alba alla notte il lavoro - e gira per la foresta come una grossa bestia
               affamata. Se tu non lavori, subito senti dietro alle spalle uno schianto di rami, una
               risata di cornacchia infuriata e una pedata in mezzo della schiena.</p>
            <p>Ma il capo è buono e mi dice: Uh, Pennadoro! Ho scoperto una pianta per te. A dura di
               cent'anni. Come va la scure? Alla! alla! stavolta mette il primo dente. Il primo
               colpo, qua. Sentirai che carne!</p>
            <p>La mia scure è bella, col manico lungo di rovere, e un occhio quadrato. Ride
               freddamente come il ghiaccio. È svogliata e pigra, piena di disprezzo. Ama starsene
               affondata nell'erba guazzosa e contemplare il cielo. Qualche volta si diverte di
               giocar con le teste dei cespugli e i getti spumosi del frassino. Allora sorride come
               una bimba della saliva amarognola che le sgocciola sulle guance. Ma più spesso è
               triste e tetra.</p>
            <p>Ah, ma quando si scalda come dà dentro! Dà dentro come una bestia infoiata. Piomba,
               piccola e chiara, senza respiro, e han! come un tuono che scoppi, è incassata nella
               carne dell'albero. Tutta l'aria attorno ne vibra, e i fringuelli rompono la nota. Si
               disficca a stratte per assaporar bene la ferita, si libra a dritta ala per un
               istante, immobile, e han! è dentro all'ossa. La quercia sussulta drittamente, senza
               piegarsi, e accarezza con le frondi basse i quercioletti giovani, attorno, per non
               impaurirli, come se solo il dolce vento del mare la muovesse. La grande quercia è
               silenziosa come una madre che muore.</p>
            <p>Ma la scure canta. La scure s'alza, s'abbassa e canta. Ride rutilante, rossa. È come
               pazza. Io n'ho paura. Non vedo che questo lampo davanti che fischia e scroscia. Han!
               han! Non sento più le mani. Il lampo mi sbatte contro l'albero, e mi ribatte via!
               Han! Piccola mano d'acciaio, distruggiamo la foresta!</p>
            <p>Perché dunque ci estrassero dalla terra? Dormivamo quieti nel tepore umido delle
               radici. Più fondi ancora eravamo, eravamo il buio cuore duro della terra. Venne giù
               un'ondata di luce, ci squarciarono, ci portarono al sole.</p>
            <p>Ebbene: ora viviamo. Ora vogliamo sole sulla terra. Grande sole di deserto. Sole che
               spacchi le fronti. Distruggiamo la foresta!</p>
            <p>I colpi cantano senza respiro, fra il ronzar dello scheggiume. Ah com'è buono
               arrivare al cuore della vecchia quercia! Il colpo s'insorda. Via! - Un crollo:
               rintronan gli echi lontani.</p>
            <p>Ora gli squartatori e squadratori hanno lavoro per una settimana.</p>
            <p>Sono venuti i bimbi a vederla morta per terra, e ne unghiano la corteccia lichenosa
               con roncolette dal manico rosso. Sono contenti. M'hanno dato fragole e lamponi. Io mi
               frego con l'indice disteso il sudore delle sopraciglia e li guardo.</p>
            <p>Vorrei essere piuttosto sorvegliante d'una piantagione di caffè nel Brasile. Ho
               parlato oggi con un negoziante di qui: dice che sapendo lo spagnolo potrei farlo
               benissimo. Basta un po' di durezza. Badare che lavorino. Dar di frusta non fa male.
               Avrei piacere di assaggiare quelle larghe spalle di meticci. È strano che la gente
               non crederebbe io possa essere aguzzino. La gente non crede ch'io sono freddo e calmo
               e che la loro miseria mi dà semplicemente un senso di noia.</p>
            <p>E io?</p>
            <p>Io sono come voi, non badate. Le mani del giovane barbaro sono diventate bianche e
               deboli come le mani delle femmine. Ora è tempo di sognare: alberi spaccati, schiene
               frustate, altre cose. Tante altre forti cose.</p>
            <p>Mamma mi diceva timidamente ch'era naturale non dormissi, tutto il giorno su e giù
               per la tua stanzetta senz'aria! - Come un condannato: cinque passi in su e cinque in
               giù, fra due scaffali di libri letti e riletti e un muro bianco dove sta scritto da
               tanto tempo: <emph>Tutte le cose son vere, ma alcune accadono ora, altre accadranno
                  nel futuro. E s'io ti racconto questa triste notte invernale d'una fata che viene
                  portando odoranti fiori in grembo, tu mi devi credere, o povera anima mia.</emph>
               - È passato parecchio tempo. Ora il piccolo salmo è tagliato con un frego del dito. È
               scritto anche, a lapis rosso: <emph>Guardami ben: ben son... ben son Beatrice
               </emph>.</p>
            <p>Su e giù, giù e su. E poi sedere davanti a questo piccolo tavolinetto, e poi
               sdraiarsi per terra. In strada gl'innumerevoli bimbi urlano e piangono e tiran
               sassate sulla ruletta chiusa dell'erbivendola. Tornano in rimessa, con gran fracasso,
               i carri d'una fabbrica di birra. La casa grigia di fronte è orribile, Quando piove,
               sgocciola di sudore giallastro. La luce invade camere soffocate, angoli di grandi
               armadi scrostati, uno straccio per terra, una donna grassa che si leva le calze. A
               qualunque ora del giorno sono ammassate sulle finestre lenzuola e coperte stinte.
               Tutto il giorno c'è una brutta baba sdentata che sbraita discinta dalla finestra
               contro il suo bambino: “Ah, porco! Dove te xe, fiolduncàn?! Speta che te guanto mi,
               mulo! Cori, Paulin! Che dio te maledissi in tel anima, porco de mulo! 'Speta mi, co'
               te vien a magnar!”. Tutto il giorno. Alle diciannove e mezzo una moglie alza lo
               sportello della finestra e con una piccola in collo aspetta il marito che viene a
               passi brevi, col bastoncello. Ogni sera. La notte passano comitive di ragazzoni
               cantando l'inno della Lega o dei Lavoratori. All'alba i muratori camminano battendo
               con i loro tacchi di legno, e la donna apre le imposte e chiama il suo figliolo che è
               ora di scuola.</p>
            <p>Usciamo, perché qui non si può più stare. Andavo nel bosco di Melara . Traversavo i
               prati e mi godevo del sussurro dei piedi fra l'erba già alta, camminando lentamente,
               un po' curvo, a capo scoperto, sotto il sole, come chi va spiando da piccole tracce e
               piccoli strepiti una cosa che s'allontana cautamente.</p>
            <p>Tutte le carnose papilionacce, rosse, gialle, screziate, sono in fiore. Le foglie
               delle querce s'inturgidiscono di succo, e i ginepri sono più coccole che aghi:
               coccole verdognole, lisce, fresche come gocce marine. I tronchi dei platani si
               spellano, e all'annodatura i primi rami sono gonfi di muscoli crespi come braccia di
               forti creature. L'erba dai prati s'allarga sulla strada maestra.</p>
            <p>Dolce principio d'estate in cui tutto è vivo. Io sento d'intorno a me la sicurezza
               meravigliosa della vita che s'eterna. Cede la primavera benignamente, con piovere di
               petali sanguinei e bianchi al vento vaporante, mentre i calici ingrossano e
               s'insolidano e le farfalle rompono il bozzolo filamentoso e le guaine dei nuovi
               germogli si ripiegano secche e scolorite. Ancora ondula qualche fraschetta gommata e
               rossiccia, e avvolta dall'esuberanza dell'erba ancora qualche viola impallidisce
               negli umidi nascondigli: lievi parole infantili che tornano sulla bocca della donna
               che ha partorito.</p>
            <p>lo mi sdraio sotto un rovere e guardo svolettare tra le foglie mille insettucci rosso
               turchini, in amore. Tutta l'aria sul mio capo è piena dei loro brevi svoli. Alcuno
               cade sfinito, si agguanta al filo d'erba inarcato e drizza le sue antenne,
               stupefatto. Per il tronco gropposo scende e sale la doppia carovana delle formiche;
               dall'erba sbalzano sui miei vestiti esili puntolini neri come cicale minutissime. E
               mi slungo più fondo in questa forte erba fiorita, e sono pieno di dolore e di
               morte.</p>
            <p>Sta quieto. Il cielo è chiaro, come dopo un'acquata. Nel turchino del cielo lo
               sguardo si riposa calmamente, come nella distesa del mare. Veleggia un cirro bianco
               tremolando. Gli orli delle foglie contro il sole lameggiano d'argento. Riposa. Il
               vento che vien da lontano ti porta un buon sogno se tu stai fermo e lentamente
               t'assopisci. Reclina il capo sulla terra. Ora ti giunge un suono tranquillo di
               campana. Vicina è la patria.</p>
            <p>No, non posso dormire. Le braccia dormono, abbandonate lungo i fianchi, gli occhi
               dormono; tutto il corpo e l'anima smania verso il ristoro del sonno: ma una, una cosa
               veglia che nessuna nenia di mamma addormenta e l'acqua che a goccia a goccia fluisce
               vicina non placa, e il vento non porta via tra i fiori con se, natura, natura! Una
               cosa. Non posso dormire. Le stoppie vecchie dell'erba inquietano come questo pensiero
               che neanche nel sonno mi dà pace ed è insolubile a tutte le buone virtù della terra,
               ed è duro, e mi tormenta in ogni posto. Non posso dormire. Un disgusto orribile
               storce le mie guance per tutta questa vita piena di gioia che mi circonda. Che ho
               commesso io di non potermi fondere dentro quest'ora calda in cui una divina certezza
               d'amore freme da foglie e tronchi e fiori e uccelli e sole? Ficco le dita aperte nel
               groviglio dell'erbe come si fa per scoprire la bianca fronte dell'amata, e gli occhi
               suoi mi guarderebbero fissi serrando l'infinito fra i nostri due sguardi. Dov'è la
               tua bocca, creatura, ch'io la baci? Dove sei?</p>
            <p>Solo m'hai lasciato qui. E posso percorrere tutte le vie e i monti e i mari della
               grande terra, e in nessun posto ti ritroverò più. Sono ampie e immense le strade del
               vento piene di spume e ondeggiamenti; ma tu sei più in là. E se anche il sole mi fa
               chiari questi stanchi occhi, io non ti posso più vedere, tanto lontana sei andata.
               Quando la notte è viva di stelle, ti cerco negli spazi immensi; ma l'infinito è senza
               di te, perché io non ti posso più stringere fra le braccia, creatura.</p>
            <p>Ed eri fresca e odorosa come l'alba. Eri un'alberella di primavera. Quando tenevi la
               mia mano nella tua bella mano lunga, dovevo camminare dritto, con passo fermo. Io ti
               guardavo negli occhi irrequieti, curiosi di foglioline sotto le foglie secche, che
               improvvisamente si spalancavano meravigliati o profondi come il dolore, e ti
               sorridevo. Cantavi a bassa voce, limpida come un filo d'acqua tra l'erbe. Dolce
               creatura! E quando chinavi la testa sulla mia spalla, io ti tenevo il mento nella
               mano, t'accarezzavo le guance e i fini capelli, e una tenerezza tremante mi prendeva
               non potendo io comprendere che tu eri mia. Piccola, piccola! perché m'hai fatto
               questo male?</p>
            <p>Solo m'hai lasciato qui, dopo averti baciato. E ora non c'è pace più, in nessun
               posto, anima. Dove potremo nascondere la nostra amarezza? Alziamoci e camminiamo con
               i nostri cotidiani passi lenti, in cerca della nostra solitudine.</p>
            <p>Il carso è un paese di calcari e di ginepri. Un grido terribile, impietrito. Macigni
               grigi di piova e di licheni, scontorti, fenduti, aguzzi. Ginepri aridi.</p>
            <p>Lunghe ore di calcare e di ginepri. L'erba è setolosa. Bora. Sole.</p>
            <p>La terra è senza pace, senza congiunture. Non ha un campo per distendersi. Ogni suo
               tentativo è spaccato e inabissato.</p>
            <p>Grotte fredde, oscure. La goccia, portando con sé tutto il terriccio rubato, cade
               regolare, misteriosamente, da centomila anni, e ancora altri centomila.</p>
            <p>Ma se una parola deve nascere da te - bacia i timi selvaggi che spremono la vita dal
               sasso! Qui è pietrame e morte. Ma quando una genziana riesce ad alzare il capo e
               fiorire, è raccolto in lei tutto il cielo profondo della primavera.</p>
            <p>Premi la bocca contro la terra, e non parlare.</p>
            <p>La notte; le stelle impallidenti; il sole caldo; il tremar vespertino delle frasche;
               la notte. Cammino.</p>
            <p>Dio disse: Abbia anche il dolore la sua pace. Dio disse: Abbia anche il dolore il suo
               silenzio. Abbia anche l'uomo la sua solitudine.</p>
            <p>Carso, mia patria, sii benedetto.</p>
            <p>Ma una notte il dolore fu quasi più forte di me. Lo sentivo raccogliersi a goccia a
               goccia, e l'anima si chiudeva arida e indifferente, cercando di non dargli presa. Io
               so la paura. Non si capisce altro: ora quell'uomo viene avanti e m'ammazza. Io non
               posso muovermi. Non posso sottrarmi. Fare strepito, no. Devo guardarlo fisso.</p>
            <p>Così era di me. Camminavo rabbrividendo sulle scaglie calcaree, sonanti come piastre
               di ferro ai miei passi, fra cespugli e pini giovani. Lo strepito dei miei piedi non
               mi faceva terrore; ma mi sgomentavo, sudante, come la scaglia toccata scivolava più
               in giù, urtando le altre, crepitando fra stecchi e foglie. L'anima era stanca e non
               voleva più patire. Voleva rimanere sola e oscura. Pregava con nenia, che non venisse
               il dolore, che non venisse l'affanno, che la lasciassero sola e oscura. Ma non c'era
               pace nella peghiera; non m'ascoltavo. Ero tutto teso e doloroso verso uno sfrondare
               improvviso, un lampo, un colpo di fucile, uno scroscio. Una terribile cosa
               presentita; che mi può cogliere qui, da questa macchia nera, dietro quei muricciolo,
               eccola. Correvo, per sfuggire il dolore che m'inseguiva fra i cespugli mossi, verso
               il cielo aperto, dove si vede da tutte le parti intorno, nella luce dell'orizzonte
               stellato.</p>
            <p>Ma nell'infinito notturno fui più solo e senza difesa. Solo, col mio dolore, unico
               compagno, buon compagno, da reclinare la testa in lui e piangere. Piansi come un
               bimbo sperduto. La luna bianchissima nell'aria, soffusa sui sassi e sulle piante da
               inumidirsi le labbra e toccarla, fredda, con la mano. Il mare sotto di lei
               s'innalzava in una strada d'argento, procedente a larghissime spire. Nell'immensa
               luce d'alba l'orizzonte lontanissimo guardava da tutte le parti, penetrando
               indifferente in ogni cosa. E io piangevo solo, alta ombra nera osservata e vana.</p>
            <p>M'accoccolai fra le rocce a picco sul mare, nascondendo vergognosamente la faccia
               nelle mani. lo non credo in Dio , non credo in Dio . Ma forse lei è qui sopra di me,
               in questa luce senza scampo, in questo cielo, in questa terra. Anche tu sei qui con
               me. Forse anche tu soffri. Aiutami, creatura. Ch'io senta solo una sillaba della tua
               voce e la tua mano sulla fronte, perché è silenzio e solitudine qui, e nessuno
               disturba. Intorno, nessuna cosa respira. La terra si può aprire e restituire la sua
               preda. Il cielo si può riunire per ricrear la sua forma. L'anima è diffusa in tutte
               le parti; ma io voglio averti ancora qui, amore. lo posso farti rinascere. Basta
               ch'io creda. Io credo che tu puoi rinascere. Tu non sei ancora morta. Aspetti prima
               che ritorni. lo ti scrivevo che si sarebbe stati contenti assieme. Vedi, quando s'ha
               te tutto è così semplice e bello. Arrivederci presto, amore. Aspettami presto. In
               luglio sarò di ritorno. - Allora, quando ti scrivevo questo, tu eri già morta. Ma ora
               sono tornato, e t'aspetterò fino all'alba, perché tu sei ancora mia, e non è
               possibile che tu sia morta. Non avermi abbandonato! Sta' con me, piccola. Ti prego,
               ti prego. Creatura. - Non alzavo la faccia per non disturbare la sua volontà. E
               bisogna credere e star fermi e credere. Un tocco fra i capelli. Forse era il vento.
               La terra è chiarissima sotto la luna. Perché tu sei eternamente morta.</p>
            <p>Ella è morta. Non è comprensibile questa pa rola. Nessuno la può veder più. Nessuno
               ode più la sua voce. È morta. Io non capisco la morte. lo non so nulla. lo sono
               davanti alla morte e la guardo incantato come guardo questa roccia spaccata sotto ai
               miei piedi. Ma io non voglio morire, perché non so che cos'è la morte. Ella è in una
               tomba nella pietra liscia, nella bara, serrata con viti. Come facevano quando
               invitavano le viti? Ella è con le mani distese lungo i fianchi. Di fuori c'è un nome
               e due date. Bisognerebbe strappare quella lapide. Bisogna portare tutti i ginepri del
               carso sulla sua tomba. Porterò un macigno grande; e rami di quercia giovane, perché
               tu stia sotto il fresco delle foglie, e i boccioli, e i narcisi, tutti, così i fiori
               non nasceranno più in carso . I fiori del carso seccano sulla sua tomba, brava gente
               mia! Avanti, avanti, cercate se siete bravi. Io li ho presi tutti, e ora scendo e la
               porto quassù con me e stiamo in pace. Occorrono tutti i boschi di pino per bruciare
               il suo bianco corpo.</p>
            <p>Riposiamo, riposiamo. Ella è morta, è inutile. Uno vive tra noi. Per anni e anni. Ha
               bevuto il latte d'un'altra donna, ha imparato a scrivere da un altro, ha insegnato a
               scrivere a un altro. Io le ho dato un tormento, tu hai sofferto per lei. Si, perché
               aveva degli amici, e quando essi eran lontani a lei pareva di non essere neanche
               viva. Ha parlato con migliaia di persone. Ogni suo atto e ogni sua parola è
               allacciata con i nostri atti e le nostre parole, e forma un cosa unica, non sua, non
               nostra, di tutti noi, di tutti. Niente interviene. Un piccolo niente, un atto di
               volontà: un attimo: quella persona non è più eternamente con noi. Com'è possibile che
               uno può morire mentre gli altri continuano a vivere? lo non domando com'uno può
               morire, io domando come gli altri continuino a vivere. Egli è morto, egli solo. Gli
               altri alla mattina dopo vedono levarsi il sole. Si stampa il suo nome sul giornale. I
               treni corrono. Potete già leggere il suo nome nell'avviso mortuario del giornale
               comperato in una stazione intermedia. lo non patisco. Anche questa signora qui di
               faccia legge il suo nome sullo stesso giornale che ho in mano io. Trentamila copie.
               lo vado a vederla morta. Ma questo non fa niente; ma io domando: se egli solo, egli
               addolorato da noi, egli amato da noi, egli solo è potuto morire, continuando la
               nostra vita - dunque l'odio, l'amore, la comprensione? Nessuno può penetrare dentro
               una persona e amarla così perfettamente ch'essa sia legata a noi come corpo nel
               corpo. Uno può morire poiché nessuno lo può comprendere; dentro ogni individuo c'è un
               segreto tutto suo che l'amante e il maestro non toccano. E l'individuo è per
               l'etemità staccato dagli altri individui ed egli aspira a esser tutto, dalla punta
               delle dita alla sua fede, tutto un segreto invisibile, senza che gli altri lo possano
               cercare, muto e solo; egli aspira alla sua pace d'individuo, dove la sua forma non
               sia turbata dall'altre; esser tutto suo. Ed egli patisce finché non arriva: questa
               ricerca è la vita. L'individuo desidera di morire dagli altri. E naturalmente noi non
               possiamo comprendere la sua morte.</p>
            <p>Già da bimbo esiste nell'uomo il rimpianto. Già allora sentiamo che ci manca qualche
               cosa che godemmo e che s'è persa, e piangiamo; e tutti gli uomini assieme, tutta la
               storia degli uomini non può consolare il piccolo bimbo che rimpiange una cosa. Questa
               è l'umanità in cui ho creduto. Lavorare è cercar invano un ristoro per la cosa
               perduta. Ognuno si cerca, ipocritamente, selvaggiamente, sul corpo della donna, nella
               mano dell'amico, nella fe de, in Dio . Ognuno, vanamente. lo solo, quassù solo, sono
               sincero; ma anche la solitudine e la sincerità non bastano. Non basta sapere. lo
               penso in parole che gli altri pensano. È ne cessario morire. Solo questo è
               indispensabile: essere.</p>
            <p>Ma com'è possibile che l'individuo sia, quando ha raggiunto la sua solitudine e non
               c'è più ostacolo davanti a lui? Egli muore imperfetto: come si perfeziona senza
               misura meta, mezzo, attività? Egli muore uomo. Che cosa avviene nello spirito
               individuale che muore, perché si possa mutare così integralmente il suo carattere
               umano? Dunque l'ultimo atto di vita è l'integratore dell'individuo? in quell'attimo
               egli è perfetto, e gode umanamente della sua perfezione divina, perché nessuna cosa
               umana può morire prima d'aver raggiunto la sua meritata divinità.</p>
            <p>Ma chi ha detto ciò? Che verità afferma che per morire bisogna esser perfetti? Questa
               può essere l'illusione con cui tu hai tenuto su la tua debole vita. Chi dimostra che
               c'è perfezione nell'individuo? Egli può anche morire benissimo essendo imperfetto,
               rimanere inespresso nella sua parte ottima, per tutti i tempi inespresso, senza
               possibilità di futuro. Con questa eterna, ferma angoscia. La morte non è pace. La
               morte è un tormento orribile. Ma lo sente? rimane la coscienza individuale? Il
               tormento orribile del tutto attraverso di te. 0 il tutto patisce senza riposo?</p>
            <p>Il tutto? cos'è? T'hanno abituato a questa parola. Forse non esiste un tutto,
               esistono parti staccate che cercano inanemente di fondersi. Qual Dio t'ha rivelato
               che la morte sia sola? Può essere un tuo pensiero d'angoscia. Può essere che neanche
               il tuo tormento più duro tocchi la verità. Non è scritto che ci sia una verità.
               Perché è necessario che ci sia? E anche se c'è, al dolore non è dato la grazia
               speciale di veggente. Quest'è la rettorica del dolore veggente. Perché il dolore
               dovrebbe essere più profondo della gioia? La cosa pensata da tutti non è necessario
               sia vera. Per esempio, cosa parlano di annullamento nella pace cosmica, di
               trasformazione organica perché nasca una forma particolare?</p>
            <p>Ma può anche essere vero, chi ha detto di no? La tua superbia di non appagarti in ciò
               che gli altri dicono. E che vale la tua superbia davanti al mistero? Tu sei uno che
               non sa perché perisce questa pianta adesso che l'hai strappata di terra. Era una
               pianta di timo. Sei venuto quassù, portato dal suo profumo. L'accarezzavi tanto. Le
               volevi bene. Era una dolce pianta di timo. Snella, con un ciuffo lieve, odorosa. Tu
               l'hai strappata perché non hai capito cos'era. Tu non l'hai capita, perché sei un
               letterato. L'avresti radicata più fonda nella terra, nessuno più l'avrebbe potuta
               strappare. Potevi esserle dio. Ora marcisce. Nascerà nuova vita da essa. Vita? ma
               mille vermi e mille gramigne valgono la pianta di timo che hai fatta morire? Dio ,
               perché i buoni, perché anche i buoni? Ma è dunque necessario alla vita che i suoi
               scompaiano perché essa possa continuare? Così debole è la vita. Indifferente, senza
               legge. Muore anche il buono perché anche il cattivo nasca. Nessuna legge. Non un
               buono per un cattivo: sarebbe legge. Buono o cattivo, buono e cattivo: ma queste son
               distinzioni nostre! Nell'universo non c'è legge. Regna ancora il caso, anche ora che
               è nato l'uomo e la volontà. Tu ti sforzi d'esser buono, ma la natura non ricava
               niente da questo tuo sforzo. Ma gli uomini sì, gli uomini! E, signori uomini, dopo
               gli uomini? dopo la vostra alta sapienza? L'universo nuovo sarà migliore perché Dante
               ha scritto? i Prigioni di Michelangelo terranno sulle loro spalle la notte eterna
               perché non fracassi la terra che gira intorno al sole, e il sole che gira intorno a
               Ercole, e Ercole che gira intorno - Intorno a che cosa? - Ma tu uomo, tu che vivi e
               obbedisci alla tua coscienza, sapendo che non migliori niente, sei un eroe. Sei il
               tutto di fronte al niente. Dio tu sei.</p>
            <p>Dio ? - Ma, non potrebbe anche essere che tu vivi soltanto perché ci sei abituato e
               ti secca provare l'ignoto? No, non facciamo storie grandi; vediamo semplicemente come
               stanno le cose. La vita è dopo tutto molto comoda per chi non sa arrischiarsi nel
               largo mondo. Chi esce dalla casa può smarrirsi, non ti pare? E c'è una persona che
               ama assai il suo cervello e il suo largo petto. C'è qualcuno che vive perché è
               ambizioso; ma, umile, dovrebbe morire. Costui sogna nella sua superbia di avere un
               compito e una strada, ma che conti tu in realta? senza fede, senza lavoro, senza
               amore, carne accasciata! Il tuo spirito è soggetto al caso. Una persona è morta: e tu
               non credi più. Sei una forma qualunque dell'universo che solo in questo può essere
               superiore: vincere l'orgogliosa abitudine, e morire. Tu ti puoi persuadere del
               mistero. Puoi rinunziare. Essere umile, sereno.</p>
            <p>L'abisso non fa orrore. Si può scivolare giù. Solo bisogna lanciarsi più in là per
               non portare con sé i sassi fragorosi. Andar giù zitti. Non disturbare il freddo
               silenzioso dell'universo. Come l'acqua nell'acqua.</p>
            <p>0, o! - ma anche può essere che tu non sai sopportare un dolore, amico. Può essere,
               non è assolutamente certo, caro. Può anche essere che ora io ti parli soltanto per
               paura di morte. Ma se fosse vero che tu muori perché non sai sopportare un dolore?
               Perché sei incerto? Ora viene l'angoscia. La sentite? L'aria è spasimante sotto le
               sue grandi mani. Le nuvole serrano la luna. Sangue, nero. Silenzio. Dio!</p>
            <p>Dio muto e fermo sul trono.</p>
            <p>Non voglio! È vigliacco rliorire senza una certezza. Per nessuno; ma per me. per me,
               non posso ancora morire. No, sincero, sì, sincero: perché bisogna esprimere questo
               momento. Esprimere. Tutta la vita è espressione. E dunque osserva la tua morte con la
               calma necessaria, e preparati un efficace stato d'animo. Ma perché? lo vado avanti.
               Io sono un poeta. Sì, vado avanti, certamente. Il mare è in fiamme. Il cielo è
               grande. Notte, buona sorella, un po' di vento va e viene. Come sarebbe quieto
               dormire.</p>
            <p>Notte! voglio te, mamma! non venga la luce, non voglio l'alba.</p>
            <p>Ho strappato tutte le peonie di Lipizza , piena la mantella, e le ho versate sulla
               sua tomba. Mamma, di' che non facciano strepito, vado a dormire. Arrivederci, mucci,
               addio. Per la strada venivano tutti gli asinelli carichi di latte. Erri! erri! Quasi
               montavo su uno perché ero stanco. Che effetto fa, tornar di lassù e per le scale -
               puzza d'olio bruciato, non so che odore. Ma chi sta in questo casamento enorme? No,
               no, grazie, non ho fame. A rivederci.</p>
            <p>Ora ha vinto la pioggia. Un respiro caldo di vento fa tremare i fogli sparsi sul
               tavolo, un respiro umido, di malato.</p>
            <p>Dalle stanche nuvole s'infiltra la pioggia, giù per l'aria. Tutto s'ingrigia in un
               languore d'affanno e la gente cammina senza meta nelle silenziose strade lunghe.</p>
            <p>Torniamo alla vita così, rassegnati e muti, perché forse è meglio, e il dolore e la
               gioia sono vani.</p>
            <p>Finiti gli studi, tornerò a Trieste , e farò il professore. lo non ho molti bisogni,
               vivo con poco, e il più sarà per le sorelle. Alle domeniche andrò dagli amici e
               passeremo un po' di tempo insieme, seduti vicini, chiacchierando affettuosamente.</p>
            <p>Questa buona figliuola è così felice che sono venuto, dopo tanto tempo!, a trovarla.
               Mi prende le mani guardandomi con tanto affetto; e non chiede e non è curiosa. Forse
               ella sa, ma mi lascia godere in pace il tepore della stanza riscaldata e la
               tranquillità della sua casa.</p>
            <p>“Berremo una tazza di tè, vuole? Aspetti: dico di non essere in casa per nessuno,
               sono così contenta!” Ma no, perché? Anzi, ho voglia di vedere un po' di gente e
               discorrere con loro. Son rimasto qualche giorno lontano. Ho sofferto un poco; ma ora
               mi son rimesso quasi completamente. Beviamo il suo buon tè, aspetti, questo biscotto
               è più buono.</p>
            <p>E così mentre si sta chiacchierando da buoni amici, viene una signorina, porta nuovi
               discorsi, si parla, anche si discute. Poi io saluto affettuosamente e torno a casa e
               sorrido ai miei e gioco con loro. Essi sono contenti.</p>
            <p>A poco a poco, meravigliandosi l'un l'altro, tornano a parlare con voce naturale,
               senza guardarmi più di sfuggita e chinare la testa sulla tavola, imbarazzati, non
               sapendo che dire. Ora a poco a poco la vita nostra riprenderà l'usato tono, vedrai
               mamma; anche lavorerò. Sono un po' cambiato, è vero, ma tornerà anche la speranza,
               aspettiamo un poco.</p>
            <p>Ma l'anima mia benedetta ha ancora tanta forza da negare duramente, no, no! così, no.
               Vla dagli uomini finché tu non li ami. Via! rispetta almeno il tuo dolore.</p>
            <p>Meglio questa scrosciante piova sul mio capo, e tornare lassù, magari per sempre.</p>
            <p>I cani di notte! Vengo su, via dalla città, dimenticando per la fatica di metter un
               piede davanti all'altro, e non sento frondeggiare gli alberi lungo la mia salita, non
               vedo queste piccole case solitarie, serrate e sbarrate come per un assassino notturno
               che sempre sia pronto. Cammino. La via è acquitrinosa. Non so della città che dorme o
               luccica o impazza dietro le mie spalle. Non so del cielo. Cammino nella fedele
               oscurità, svoltando perché il viottolo svolta - e sempre mi pare che stia per finire
               e io mi trovi chiuso dove non si può più andare avanti. Cammino. La smania
               dell'incerto, l'ansia dei muscoli hanno ingoiato il dolore. Penso semplicemente di
               metter bene il piede per non sdrucciolare. Ah l'oblio, l'oblio in questo andare
               anelante, col petto proteso in avanti per sbilanciare in su tutto lo stanco corpo! li
               sangue mi batte rotto nelle tempie. Più presto! E dImprovviso, nell'orecchia, qui sul
               capo, l'urlo vigliacco d'un cane.</p>
            <p>Un urlo rauco, furibondo, quasi disperato. Un urlo di vendetta per le inutili notti
               di veglia. L'anima si riscote e trema. Che cosa faccio qui a quest'ora? All'urlo
               risponde il cane vicino che non aveva sentito il mio passo silenzioso, e un altro
               dirimpetto, l'altro più in su, giovane, allegramente. È dato l'allarme. E subito tut
               to l'anfiteatro di colli è sveglio, e la notte ulula e ringhia contro questo mio
               povero passo che evitava lo stelo secco per non svegliare, per passare via, andar
               solo e ignorato. Una finestra s'apre cautamente, io m'allontano impaurito come colto
               sul fatto.</p>
            <p>Tutto è di nuovo presente. Torna il dolore e l'angoscia. Ho paura. C'è troppe cose
               ignote, gravide d'oscurità, intorno a me. Sono veramente in un bosco? Non fui mai
               qui. Non trovo nulla d'amico. Tocco i tronchi umidi e gommosi - è un frassino, certo,
               questa scorza liscia come pelle. Non senti? Cade una piova di piccole corolle
               bianche, come perle minute. Tutto è riposo. Non muoverti. Non disturbare.</p>
            <p>Eppure qualcosa è sveglio. Scricchiola e crepita leggermente. Che è che anche di
               notte non dorme? Non fa vento; l'aria pesante era ostacolo all'andare. Sto fermo e
               ascolto senza respiro.</p>
            <p>Chi è nascosto nel bosco? Ma ho il mio coltello qui. “Chi è?”</p>
            <p>Nulla. E tremo di questo mio vagabondare notturno, in posti deserti dove solo chi
               deve nascondersi cerca il suo letto! Come se io meditassi qualcosa contro gli uomini.
               No, no! Ecco, vedo la bragia della sigaretta, scende un uomo. Mi passa accosto con
               cautela, guardandomi di sfuggita. Perché ha paura? Ma io non gli faccio niente! io
               sento il suo passo allontanarsi e perdersi... ora è già nella sua casa, accende il
               lume e guarda i suoi figlioli che dormono.</p>
            <p>lo? Neanch'ella dormiva. Anch'ella era sola e dolorosa. lo veglio la sua notte. lo
               batto i boschi e le macchie come un guardiano notturno in cerca dell'assassino. lo
               non tollero che la notte nasconda nessun malfattore nella sua ombra nera. Dalla sera
               all'alba io cammino cercando, e alla mattina mi butto sotto un albero e aspetto fino
               alla sera. Una volta o l'altra lo devo trovare. Fino allora non ho diritto di dormire
               la notte. Anch'ella non dormiva.</p>
            <p>La notte ella balzava dal letto e spalancando la finestra avrebbe voluto star sola
               col vento nella sua angoscia. Guardava le scure masse del carso diffondersi davanti a
               lei, ma laggiù per le strade camminano, cianciano e si fermano per discutere di
               politica e d'affari quelli che camminavano e si fermavano lì, sotto la sua casa,
               quelle notti.</p>
            <p>Si sdraia accanto alla moglie grassa. - Sogna che venti giovanotti elegantissimi le
               si accalcano intorno ammirati del suo cappello nuovo. - S'inquieta perché non seppe
               vendere quelle casse d'agrurni. - Pensa che finalmente le vacanze universitarie sono
               finite, e si ritorna a Vienna. - Chissà perché la sorella ha guardato così fisso
               quell'uomo? - Bisogna che tu sia più cortese con lui.</p>
            <p>Questa è la vita che esigeva il suo sorriso. Ella doveva esser allegra. Ella aveva
               tutto. C'era uno perfino che studiava i segni di lapis sui libri ch'ella leggeva, e
               sapeva tutte le strade dove passava ogni giorno. Tutto ella aveva. E si ammazzò.</p>
            <p>Ah! - È lucido il mio coltello, natura! Gli occhi vi si specchiano come in volto
               fraterno. La sua lama è pura di macchia come punta di piccone. Acciaio di Solingen ,
               manico di corno, serramanico durissimo. Fedele e vigile compagno delle mie notti,
               ficcati dritto nella terra accanto alla mano destra. Silenzioso e sicuro. lo chiesi
               un temperino a un'amica; essa mi portò questo quindici centimetri di acciaio.
               Silenzioso s'arrotò sui rami e sui tronchi. Ora ride di freddo e di tormento.
               Silenzioso vuoi riscaldarti? Tu mi bruci le labbra dal freddo.</p>
            <p>Ricordi quella notte? Era caldo, no, dentro la faina? Come la infiggemmo! Sussultava
               torgendosi rotta come una biscia, e tentava di strattarti dalla terra. Ma io, ridendo
               benignamente, le sputavo fra i denti fradici di sangue, e ti aiutavo da buon fratello
               affondandoti coi pugno, sicché il tuo manico incassava un solco sempre più fondo
               nella schiena stroncata, e la sua pancia s'appiattiva contro il suolo, il suo strido
               s'inveleniva come un cantino sem pre più strinto più strinto. - Stinc! Hai
               dimenticato? i suoi bei mostacchi da ratto! Rigido d'ozio tu sei! o via! Ecco che nel
               frassino tu fai il tuo netto incasso triangolare, e ne geme un succo biancastro come
               sangue marcìto. - Come? Eh, eh! tu hai sete di più buon liquore, Silenzioso! La
               vendetta dissecca. Vieni qua: dammi un bacio! Come tu ridi! Caro. Zitto! La torre
               mufficipale batte l'ora. Va bene: è proprio l'ora. La città schifosa è laggiù, nel
               fumo e nella luce. Andiamo, Silenzioso.</p>
            <p>Natura, io ti ringrazio. Tu m'hai fatto libero, e ti ringrazio. lo ero pieno di legge
               e di dovere. lo sapevo cosa era la bontà e cos'era il male. Ma tu mandi gli uomini
               cattivi e poi niandi altri uomini per vendicarti di essi. Li strappi, con un piccolo
               atto, dalle preoccupazioni del mondo, e li fai tutti tuoi, per la vendetta. Tu fai
               morire i buoni per i tuoi giusti fini. Tu ci fai spremere d'angoscia per i tuoi
               giusti fini. Tu ci crei e ci annienti per i tuoi giusti fini. Natura tu sei dal
               principio dei tempi giusta, e io ti ringrazio d'avermi fatto nascere. lo t'obbedisco,
               o divina e buona natura.</p>
            <p>Che vuoi con questo tuo bimbo sano che fai crescere nell'amore di te? Aspettiamo che
               cresca, vuoi? Aspettiamo che venga su e lavori e ami. Ora riposa. Lascialo riposare,
               natura. Egli ti vede bella come la sposa e parla con santità di te. Quel piccolo
               bambino crede, t'assicuro. Egli crede, e bacia i fiori che incontra per i campi e
               saluta gli uomini meravigliandosi della loro bellezza. Egli guarda come lavora il
               fabbro e come mettono il lastrico nelle vie. Egli ha voglia di sedersi insieme ai
               forti facchini sul carro che corre e aiuta la donna a mettersi il mastello in testa.
               Egli ha voglia di aiutare gli uomini. Lasciamolo crescere. lo ho tempo, molto tempo,
               aspettiamo. Qui, qui in questa grande casa verde è nato. Non credete? Perché mi
               guardate negli occhi? È già l'alba? Presto rosseggia laggiù. Bisogna far presto. Ma
               non guardatemi così, non temete affatto! lo sono un bimbo che aspetta, che ha tempo,
               che ha tanto tempo, e aspetta di crescere e di amare. Toccate come sono già fredde le
               mie mani, sono un pezzo di carne gelata. Ho freddo. Datemi un po' di fuoco e un po'
               d'acqua, vi prego. Ma non sentite, non sentite come patisco, fratelli? Lasciatemi
               dormire qualche ora sul vostro letto, perché sono assai stanco.</p>
            <p>Sto seduto in riva allo stagno dove le armente vengono a bere, allungo la mano,
               prendo un sasso e lo butto nell'acqua. Il sasso fa un tonfo motoso e sparisce.</p>
            <p>Cammino a testa bassa, scoprendo i pezzettini di vetro, il filo di paglia, i
               batufoletti di capelli mischiati con la ghiaia.</p>
            <p>Rompo uno zolfanello in due, prendo il temperino, taglio i pezzi per lungo, taglio i
               nuovi pezzi; poi butto via tutto.</p>
            <p>Avrei voglia di fresche perline da infilare con l'ago.</p>
            <p>Non riposerai. Questo ti prometto. Lavorerai piangendo dal disgusto, ma
               lavorerai.</p>
            <p>Sei stanco, e forse non puoi far più nulla. Le tue mani non sono più abbastanza forti
               per il martello; il tuo cervello è annebbiato. Sei una bestia ferita a morte che
               cerca un nascondiglio per crepare. Sta bene. Ma lavorerai.</p>
            <p>Tu non sai niente. Un piccolo atto incomprensibile ha disperso le meschine verità che
               t'eri racimolato a schiena curva. Sei solo e nudo. Sei inerte. Sei davanti a un
               mistero che ti sarà impenetrabile per sempre. Sta bene. So. Ma lavorerai.</p>
            <p>Non sai perché l'erba cresce e il mondo esista. Non sai se il mondo esiste o no. Non
               sai cosa tu sei. Può essere che l'universo sia nato da una maledizione. il tuo
               dannato lavoro sarà. forse, eternamente vano. Ma lavorerai, come se tu fossi l'ultimo
               dei rimasti.</p>
            <p>Dopo - non so se vi sarà riposo. Ma ti prometto che qui non avrai riposo. Qui
               lavorerai. Questo è certo.</p>
            <p>Io voglio rifarmi forte e duro. L'aria del carso ha già sfregato via dal mio viso il
               color di camera. I polmoni tiran più lungo la fiatata. La schiena sente poco i sassi.
               lo amo il corpo robusto, capace di patire, di resistere, di lavorare. I deboli mi
               fanno schifo, come creature dipendenti dalla pioggia e dal bel tempo. Salute è
               condizione di libertà. Le malattie vadano da chi è abituato a stare in letto - diceva
               mio zio - e non mi vengano a rompere le scatole.</p>
            <p>Mi fa piacere poter stroncare sul ginocchio un tronco di nocciolo, e buttar venti
               passi lontano la pietra che quasi non posso alzar fino alla spalla. Mi fa piacere
               ricordare che una volta c'erano uomini che sradicavano un quercione dalla terra per
               servirsene di bastone.</p>
            <p>Buona cosa è poter difendere col proprio pugno la propria vita. Non amo il revolver;
               non saprei, forse, sparare contro un uomo. Difendermi a coltellate, si.</p>
            <p>Vivrei quassù in carso, solo.</p>
            <p>Forse troverei la mia vera Vila , Carsina . Lei non doveva morire. Credeva che io
               fossi tutto forza e bontà. lo non sono forte. lo ho bisogno d'amare come tutti gli
               uomini. lo voglio la vita piena, completa, col suo fango e i suoi fiori. lo non sono
               fedele alla morte. lo voglio bene alla carne sana, piena di sangue e di prosperità.
               lo voglio bene alla mia carne.</p>
            <p>Carsina sarà dritta e avrà i capelli un po' resinosi come i ciuffi dei ginepri
               primaverili. Denti bianchi e aguzzi, per mordere. Elastica alla vita da rovesciarsi
               in una rossa risata col capo all'ingiù sotto la mia stretta. Sarà bello svegliarsi
               alla prima alba e vedere i piccioli delle foglie e il cielo bianco tra esse.</p>
            <p>Baciarci nella rugiada. Carsina , finché tu sarai giovane io vivrò quassù solo con
               te.</p>
            <p>lo avrei dovuto vigilare nel suo sonno come un cane nella camera del padrone perché
               nessuno v'entri. Avrei dovuto tenermela tutta nelle braccia, e radicarla nella terra.
               Quando la baciai non seppi pensare che nel suo cuore poteva essere il pensiero di
               morte. lo non l'ho capita. Ora non è dolore, ma punizione. Accetto e non mi lagno.
               Non patisco.</p>
            <p>Il male sussulta di tratto in tratto in me anche nel sonno, nel torpore e nella
               stanchezza fisica. lo credo anche dopo la morte. C'è un grumo sanguinoso dentro il
               cervello che non mi permette di pensare limpidamente.</p>
            <p>Creatura, io benedico il giorno che sei nata e il giorno che hai voluto morire. Non
               chiedo e non urlo. lo so che tu sei morta ferma e sicura.</p>
            <p>Le piccole parole non possono spiegare la tua morte. Ma ogni buon atto nostro viene
               da te, e tu continui a vivere nel laborioso amore. Cercheremo d'esser degni di te. La
               nostra opera è tua, e se possiamo esser contenti di lei, il tuo sorriso ci dà gioia e
               pace. Noi ti ringraziamo, sorella, e amiamo la tua morte come abbiamo amata la tua
               vita.</p>
            <p>Tu non conosci il mistero, ma anche il dolore che ti fermo gli occhi sul nulla è
               parte di esso; e se tu lo esprimi sinceramente, una parte del mistero è svelata.
               Perché dal fiore tu co nosci le radici, non dalle radici la pianta. Se il tuo dolore
               è inerte, che vale il tuo dolore? Allora esso è vano, e tu, la tua vita, e il mondo.
               Come nella sacra forma umana tu devi cercare il mistero, così il dolore e la gioia
               sono lo sformato nulla da cui tu devi estrarre un nuovo mondo. Se tu fai, il tuo
               dolore ha preparato agli uomini una più intensa eternità.</p>
            <p>Perché non sai cos'è il bene, ma senti chiaramente cos'è il meglio. Il patimento è
               buono, se esige da te un più profondo dovere. Così tu ti allarghi nel mistero,
               nutrendoti di lui, e le sue tenebre diventano sole nella tua anima.</p>
            <p>Per questo, che tu devi essere più buono, tu sei uomo fra gli uomini. Ora li puoi
               amare perché hai sofferto e disperato. Benedici il tuo dolore e scendi, sereno e
               severo, fra essi.</p>
            <p>Sono disteso nell'erba. Sugli occhi mi sventola il sole con il tremolio soffuso degli
               olivi. Giunge giunge pieno di salute e di gioia il maestrale dell'Adriatico .
               Abbrividisce il verde mare di Grignano , e sprazza in innumeri fiamme e scintille
               dorate, e la fresca pace mi penetra disciogliendomi come terra di marzo. In bocca
               balza un canto ingenuo e scomposto.</p>
            <p>Come il corpo s'adagia avidamente sulla terra! Le braccia si distendono grandi su di
               essa, e il mio respiro si fonde come una preghiera nell'infinita aria gioconda.</p>
            <p>Madre, madre! s'io ti maledii, tu m'accogli più amorosa e serena. I tuoi alberi
               giovinetti mi circondano sussurrando in coro e crepita e sciaborda il frumento verso
               il ciuffo rosso del giunco, mentre dalla nera verdura i pomi tondeggiano e
               s'acquattano all'alitare delle vespe e dei moscerini tramanti a punteggi e sbalzelli
               il fondo azzurro. E via, d'uno scatto e un trillo si buttò sul mare lo
               scassacodola.</p>
            <p>Dolce è riposare così, amando delicatamente questa lunga erba, e palpitare persi con
               lo sguardo nel cielo. lo sono una dolce preda desiderosa d'inghiottirsi nella
               natura.</p>
            <p>Carso , che sei duro e buono! Non hai riposo, e stai nudo al ghiaccio e all'agosto,
               mio carso, rotto e affannoso verso una linea di montagne per correre a una meta; ma
               le montagne si frantumano, la valle si rinchiude, il torrente sparisce nel suolo.</p>
            <p>Tutta l'acqua s'inabissa nelle tue spaccature; e il lichene secco ingrigia sulla
               roccia bianca, gli occhi vacillano nell'inferno d'agosto. Non c'è tregua.</p>
            <p>Il mio carso è duro e buono. Ogni suo filo d'erba ha spaccato la roccia per spuntare,
               ogni suo fiore ha bevuto l'arsura per aprirsi. Per questo il suo latte è sano e il
               suo miele odoroso.</p>
            <p>Egli è senza polpa. Ma ogni autunno un'altra foglia bruna si disvegeta nei suoi
               incassi, e la sua poca terra rossastra sa ancora di pietra e di ferro. Egli è nuovo
               ed eterno. E ogni tanto s'apre in lui una quieta dolina, ed egli riposa infantilmente
               fra i peschi rossi e le pannocchie canneggianti.</p>
            <p>Disteso sul tuo grembo io sento lontanar nel profondo l'acqua raccolta dai tuoi
               abissi, una sola acqua, e fresca, che porta la tua giovane salute al mare e alla
               città.</p>
            <p>L'acqua delle tue grotte io amo che s'incanala benefica per le strade dritte. Amo
               queste donne carsoline che stringendo fra i denti, contro la bora, la cocca del
               fazzolettone, scendono a gruppi in città, con in testa il grande vaso nichelato pieno
               di latte caldo. E la striscia bianca dell'alba, e il bruciar doloroso dell'aurora fra
               la caligine della città.</p>
            <p>Qui è ordine e lavoro. in Puntofranco alle sei di mattina l'infreddito pilota di
               turno, gli occhi opachi dalla veglia, saluta il custode delle chiavi che apre il
               magazzino attrezzi. I grandi bovi bruni e neri trainano lentamente vagoni vuoti
               vicino ai piroscafi arrivati iersera; e quando i vagoni sono al loro posto, alle sei
               e dieci i facchini si sparpagliano per gli hangars. Hanno in tasca la pipa e un pezzo
               di pane. Il capo d'una ganga monta su un terrazzo di carico, intorno a lui
               s'accalcano più di duecento uomini con i libretti di lavoro levati in alto, e gridano
               d'esser ingaggiati. Il capo ganga strappa, scegliendo rapidamente, quanti libretti
               gli occorrono, Poi va via seguìto dagli ingaggiati. Gli altri stanno zitti, e si
               risparpagliano. Po chi minuti prima delle sei e mezzo il meccanico con la blusa
               turchina sale sulla scaletta della gru, e apre la pressione dell'acqua; e infine,
               ultimi, arrivano i carri, i lunghi scaloni sobbalzanti e fracassanti. il sole
               strabocca aranciato sul rettifilo grigio dei magazzini. li sole è chiaro nel mare e
               nella città. Sulle rive Trieste si sveglia piena di moto e colori.</p>
            <p>E levan l'ancora i grossi piroscafi nostri verso Salonicco e Bombay . E domani le
               locomotive rintroneranno il ponte di ferro sulla Moldava e si cacceranno con l'Elba
               dentro la Germania .</p>
            <p>E anche noi ubbidiremo alla nostra legge. Viaggeremo incerti e nostalgici, spinti da
               de siderosi ricordi che non troveremo nostri in nessun posto. Di dove venimmo?
               Lontana è la patria e il nido disfatto. Ma commossi d'amore torneremo alla patria
               nostra Trieste , e di qui cominceremo.</p>
            <p>Noi vogliamo bene a Trieste per l'anima in tormento che ci ha data. Essa ci strappa
               dai nostri piccoli dolori, e ci fa suoi, e ci fa fratelli di tutte le patrie
               combattute. Essa ci ha tirato su per la lotta e il dovere. E se da queste piante
               d'Africa e Asia che le sue merci seminano fra i magazzini, se dalla sua Borsa dove il
               telegrafo di Turchia e Portorico batte calmo la nuova base di ricchezza, se dal suo
               sforzo di vita, dalla sua anima crucciata e rotta s'arma nel mondo una nuova volontà,
               Trieste è benedetta d'averci fatto vivere senza pace né gloria. Noi ti vogliamo bene
               e ti benediciarno, perché siamo contenti di magari morire nel tuo fuoco.</p>
            <p>Noi andremo nel mondo soffrendo con te. Perché noi amiamo la vita nuova che ci
               aspetta. Essa è forte e dolorosa. Dobbiamo patire e tacere. Dobbiamo essere nella
               solitudine in città straniera, quando s'invidia il carrettiere bestemmiante nella
               lingua compresa da tutti attorno, e andando sconsolati di sera fra visi sconosciuti
               che non si sognano della nostra esistenza, s'alza lo sguardo oltre le case
               impenetrabili, tremando di pianto e di gloria. Noi dobbiamo spasimare sotto la nostra
               piccola possibilità umana, incapaci di chetare il singhiozzo d'una sorella e di
               rimettere in via il compagno che s'è buttato in disparte e chiede:“Perché?”</p>
            <p>Ah, fratelli come sarebbe bello poter esser sicuri e superbi, e godere della propria
               intelligenza, saccheggiare i grandi campi rigogliosi con la giovane forza, e sapere e
               comandare e possedere! Ma noi, tesi di orgoglio, con il cuore che ci scotta di
               vergogna, vi tendiamo la mano, e vi preghiamo d'esser giusti con noi, come noi
               cerchiamo di esser giusti con voi. Perché noi vi amiamo, fratelli, e speriamo che ci
               amerete. Noi vogliamo amare e lavorare.</p>
         </div>
      </body>
   </text>
</TEI>